<!-- { "loadSidebar": true } -->
　　齐大凡有疮疽生皆只如黍粟粒许大其状至防人多不以为急此蕴大患宜速辨之不可自忽若能防之于未形理之于未成或朝觉而夕治求治于良医则必无危困矣若因循慢忽询于庸医致令脓血结聚委之于命束手待毙悔之何及可不慎欤夫以不赀之躯托命庸医任意措置危殆立至若用良医则可保痊瘉用医之际不可不择辨之何难若能饱读经书久谙证汤药熟闲洞明色脉性情仁善孝义忠信临事不惑处治有决方为良医委用勿疑然后要在病人自克不可恚怒悲忧呌呼忿恨骄恣情性信任口腹驰骋劳役惟宜清静恬澹耐烦为宜于患人左右止息烦杂切忌打触器物诸恶音声争辩是非呪骂鬬殴及产妇淫男体气不洁带酒腥羶鸡犬乳儿孳畜禽兽并须逺离设或亲友重意问疾者可以豫嘱徐行低声欵曲伺候礼毕躬退勿令嗟呀惊怪话旧引其游赏宴乐逺别亲戚牵惹情懐但恐病人心绪凄怆尤不可乱举方药徒论虚实惑乱患人凝滞不决秪合方便省问不可久坐多言劳倦病人深不长便夫侍患者宜须夀近中年情性沈厚勤谨耐烦仁慈智惠全在调以粥药无失时节勿令于患人左右弹指嗟咨掩泪窃言感激病人甚不利便饮食之间忌慎非细不可不载畜中勿食驴马驼骡猪狗牛羖羊等幷杂鱼龟鼈鰕蟹及淹浥臭陈自死病倒之类慎勿尝啖飞禽之中忌食鹅鸭鸿鹰雀鹤鸳鸯鹭鸶鸠鸽鸦鸡雉及能学人言者野兽之中忌食獐鹿狐兔虎豹熊豺及爪牙害人有毒虫兽幷父母自本命生属菜蔬之中忌食黄茄子兰香芸薹胡荽生菜蓼芥菌瓠韭蒜葱薤果木之中忌食桃杏枣栗李柰梨梅輭枣红柿樱桃胡桃榛松林檎及诸虫蚛未熟之果若其疮疽肿消气血虚弱则可食羊肉鹌鹑蔓菁姜酱荠萝卜及黄白粮米细米稀粥輭饭若至肌肉渐生思想滋味则宜食白熟酥饼虀粥羮汤熟輭温和稀稠得中制造如法勿令太饱此时犹忌馒头蒸餠馎饦馄饨肉角煎餠及炙煿燠煎炒咸酸油腻脂肥鱼肉若至肌肤欲平恶肉去尽疮口收敛之际尚忌起立行歩揖待宾客房酒宴会嗔怒沐浴登陟台榭运动肢体寒暑劳倦正宜调节饮食保摄以待疮瘢平复精神如故气力完全方无所忌百日内慎勿触犯之




　　证治凖绳卷一百
<子部,医家类,证治准绳>
　　钦定四库全书
　　证治凖绳卷一百一
　　明　王肯堂　撰
　　外科
　　禁忌【十五】
　　薛仲景先生治伤寒有汗吐下三法东垣先生治疮疡有疎通托里和荣衞三法用之得宜厥疾瘳矣假如疮疡瘇硬木闷烦热便秘脉沈而实其邪在内当先疎其内以下之焮瘇作痛便利调和脉浮而洪其邪在表当先托其里以汗之元戎云荣衞充满抑遏而为痈者当泄之以夺盛热之气荣衞虚弱壅滞而为痈者当补之以接虚怯之气又东垣先生云疮疡虽面赤伏热不得攻里里虚则下利仲景先生云疮家虽身体疼痛不可发汗汗之则发痉茍不详审妄为汗下以致血气亏损毒反延陷少壮者难以溃敛老弱者多致不救
　　东垣疮疡及诸病面赤虽伏火热禁不得攻里为阳气怫郁邪气在经宜发表以去之故曰火郁则发之虽大便数日不见宜多攻其表以发散阳气少加润燥药以润之如见风脉风证只用发表风药便可以通利大便若口干燥秘濇尤宜润之慎不可下也九窍不利皆不可下疮疡郁冐俗呼昏迷是也慎不可下汗之则愈丹溪精要云大黄治痈疽之要药以其宣热拔毒又云疮始作皆须以大黄等汤极转利之且排日不废继又自言患痈疽者每有泄防皆是恶此是不能无疑者也借曰前用大黄恐因病体实而大腑秘结有积热沈痼之积者发也止可破结导滞推合转动而已岂可谓极转利之而且排日不废乎若下利之后又与利药恐非防微杜渐之意疮之始作即周礼肿疡之时也肿在肌肉若非大满大实坚之证自当行仲景发表之法借五香汤为例散之于外何必遽以峻下之药以夺其里自取其祸乎
　　精要云大凡痈疽不可舍五香汤此又不能无言者也开卷便于第一论中详言之吾不知良甫之时有许多大腑坚秘病气郁塞若是之顽厚可以骤散而大下者若果有之亦当开陈时之先后证之可否庶乎后人不敢孟浪杀人也或曰痈疽用大黄走泄以去毒自孙真人行千金方已言之矣良甫祖述其説何吾子病之深也曰大黄除诸实热而性峻急孙以盛行奇术于公卿间时在晚宋民不知兵交游于富贵之家肉食之辈固皆防効今良甫不分贫富苦乐劳逸一防用之宁无孟浪之患乎况有房劳而虚者忧怒而虚者极意贪求而虚者强力动劳而虚者大醉过饱而虚者皆因气弱而濇血少而独生疽固是难治之病若大腑秘而稍安谷食肯守戒律甘心澹味者犹为可治但费补工夫耳茍因旬日半月大便秘实不知其气不降也便以为实而行大黄些少寒热不知其血气不和也便以为有外感而行表散如此害人甚速
　　仲景云疮家虽不疼痛不可发汗汗之则痉【发汗为大汗出非谓诸托里之药轻轻表散也】
　　丹排脓内补十宣散若用之于些少痈疽与冬月尽可助内托之功若于冬月肿疡用之亦可转重就轻移深为浅若溃疡与夏月用之其桂朴之温散佐以防风白芷吾恐虽有参芪难为倚仗比见世人用此方者不分痈疽冬夏无经络无先后如盲人骑瞎马半夜临深池危哉　又云内补十宣散防衞燥血药太多止可用于轻小证虚之甚者恐难倚仗
　　精要云内托散一日至三日之内进十数服治毒气攻冲脏腑名防心丸此方专为服丹石而发疽者若不因丹石而发恐非必用之剂若夫年老者病深者证惫者体重者菉豆虽补将有不胜重任之患矣
　　丹夫外施敷贴正与发表之意同经曰发表不逺热大凡气得热则散冷则敛向见郑经厯性嗜酒与煎年五十余忽春末夏初在额丝竹空穴涌出一角长短大小如鸡距稍坚求予治予曰此非膏粱所致而何宜断厚味先解食毒针炙以开泄壅滞未易治也此少阳经所过气多血少者郑以惮烦召他医以大黄朴硝脑子等冷药罨之一夕豁开如酱蚶径三寸一二日后血自蚶中溅出髙数尺而死此冷药外逼热郁不得发宜其发之暴如此也　李世英疽不热不痛属阴切不可用冷药敷贴恐逼毒气入内　薛内经云五脏不和九窍不通六腑不和留结为痈又云形伤痛气伤瘇此则脏腑不和疮发于外也明矣涂贴寒凉岂能调和脏腑宣通气血耶设使瘇痛热渴脉滑数而有力属纯阳宜内用济阴丹外用益阳散则热毒自解瘀滞自散若似瘇非瘇似痛非痛似溃不溃似赤不赤脉洪数而无力属半阳半阴宜内用冲和汤外用阴阳散则气血自和瘀滞自消若微瘇微痛或色黯不痛或坚硬不溃脉洪大按之微细輭弱属纯阴宜内服回阳汤外敷抑阴散则脾胃自健阳气自回丹溪先生云敷贴之剂应酬轻小热证耳若不辨其阴证阳证之所由分而妄敷寒凉之剂迷塞腠理凝滞气血毒反内攻而肉反死矣况运气得寒而不健瘀血得寒而不散瘀血得寒而不溃新肉得寒而不生治者审焉
　　蜞针法谓开门放毒以为要防恐可施于轻小证耳愚谓蜞之所吮止肤间恶血若积毒于脏腑者徒竭之于外而不及于里恐未为得往见张兄之子甫二歳徧身赤疹如霞片予向见其母久病痁谓毒热在血所成者张曰谁不因母血所成何谓毒热之血予曰其母虽痁食肉如平时肉性热与宿痰之热相非毒欤张不之信自取五六大蜞吮其血疹顿消乳食起居如旧予曰非其治也未可以为喜张怒越二三日大发热而暴死非竭之于外血去而气不能独居乎
　　薛氏论见前内消条
　　薛用药之法如执权衡当察病势轻重邪畜表里疮毒瘇溃元气虚实若不详究其因率尔投治实实虚虚七恶之祸不能免矣治者审之　吴庠盛原掌后患疔红丝至腕恶寒发热势属表证与夺命丹一服红丝顿消又用和解之剂大势已退彼别服败毒药发热口干红丝仍见脉浮大而虚此气血受伤而然以补中益气汤主之而愈葢夺命散毒性尤猛烈疮邪已散而复用之是诛伐大过失内经之防矣　一儒者元气素弱予补其气血出脓而愈后因劳役疮痕作痒乃别服败毒药一剂以致口噤舌强手足搐搦痰涎上涌自汗不止此气血伤而发痉也用十全大补加附子一钱灌服而苏　一男子患疔服夺命丹汗不止而疮不痛热不止而便不利此汗多亡阳毒气盛而真气伤矣用参芪归术芍药防风五味二剂诸证悉愈惟以小便不利为忧予曰汗出不宜利小便汗既止阳气复而自利矣仍用前药去防风加麦门倍用当归黄芪四剂便行疮溃而愈　东垣曰疮疡食肉乃自弃也疮疡乃营气而作今反补之自弃何异虽用药治不能愈也　精要曰羊鸡牛鹅鱼麪煎煿炒炙酒等味犯之必发热用栀子黄芩汤最効　丹溪曰栀芩苦参犀角佐辅人参固可解食毒之热若寒月与虚人宁无加减乎内经谓膏粱之变足生大疔此言疮疽之因也禁戒厚味恐其引起宿火之热此诚富贵豢养口腹者所当谨若素贫者大不然矣予治一人背痈径尺穴深而黑家贫得此急作参耆归术膏多肉馄饨与之而安多肉馄饨补气之有益者也
　　肿疡【十六】
