<!-- { "loadSidebar": true } -->
　　痈疽初发壅肿而未见脓者也　集验论疮疡之法其名有三曰疖曰痈曰疽疖者初生突起浮赤而无根脚肿见于皮肤间止阔一二寸有少疼痛数日后则微輭薄皮剥起始出清水后自破脓出如不破用替鍼丸拔毒膏贴之脓出即愈痈者初生红肿突起无头便用火鍼鍼之即散不散鍼侵根脚阔三四寸发热恶寒烦渴或不发热抽掣疼痛四五日后按之微輭此证毒气浮浅春夏宜用防风败毒散加葱头姜枣煎服秋冬去姜枣葱头加木香身半已上加括蒌与半已下宜加射干治早者即散或用追毒丸返魂丹复元通气散微利之脓成用铍针破开或用替针丸咬开又一等皮色不变但畧微肿肌肉内痛夜间痛甚发热恶寒烦渴此热毒深亦名为疽谓其能伤筋脉骨髓也日久按之心中微輭脓成后用火烙开以决大脓外用拔毒乳香膏贴之宜服内托之药初发急用大针于肿硬处针之则散疽者初生白粒如粟米大便觉痒痛触着其痛应心此疽始发之兆也急用火针于白粒上针开或误触破或入汤便觉微赤肿痛三四日后不散根脚赤晕展开须详看之方见其晕阔狭如阔四五寸左右浑身发壮热微渴疮上亦热此疽也用火针于初起白粒上刺入一寸余径寸之间四边刺四处便用四味紫葛汤淋洗一日夜共五六次洗之洗了以輭帛拭干看疽上或有渐生白粒如黍米或多或少可用银箆儿挑去勿令见血或有少血亦不妨不见血尤妙却用老皮散傅之用凉水调大铁篐散围贴如留疮口疮口处用水调正铁篐散贴之未可用膏药如再要洗须先去围药令净然后洗之一次洗一次点检疽上渐生白粒有则如前挑之六七日疮头无数如蜂房脓不肯出仍淋洗围贴冬月用五香连翘汤大黄一味随虚实加减夏秋用黄连羌活散春末夏初用防风败毒散加葱白枣煎服秋去之加木香若形气实脉洪滑有力痛肿焮开壮热便闭于五利大黄汤漏芦汤返魂丹追毒丸复元通气散选一药以通利之若大便润便止药四十歳已前可用之虚弱年老之人虽有便闭之证须慎之勿令过也疮热晕赤焮开围贴如赤晕收敛却再换铁篐散不及用火针证七八日后中间初起白粒处此窍已溃通内大脓可用皮纸撚小纸纴撚入窍中令透渐渐流出可不用针砭如要脓透必以大针刺开或周围四五处其窍四边如蜂房处脓不肯出用正铁篐散香油调贴一证初生白粒误触后便觉情怀不舒畅背上沈重如负五七斤米样身体烦疼胸膈痞闷而躁饮食无味怕闻食气所谓外如麻里如者疽毒深恶内连腑脏也三五日内皆可用烙于中间左右上下令毒气通畅后脓从诸窍而出五六日不散疽顶生白粒如椒者数日后渐生多间有大如蜂房莲子者指捺有脓血而不流时有清水流出微肿不突根脚红晕渐渐展开或痒痛或不痛或根脚晕紫赤焮开至七八寸疽不甚热此证甚重用紫葛汤加米醋一盏淋洗可使红活如法去白粒老皮散围大篐散疮口涂正铁篐散毎用前法如得根脚红晕收疽突此药力到变重为轻如起第一颗顶上白粒虽有脓而纴引不透按之犹硬或渐不疼便宜用火烙开透若根脚仍旧紫黑疮反陷下如牛项之皮渐变黑色肌骨腐溃恍惚沈重用拔毒乳香膏贴四边仍用大铁篐散围却用猪蹏汤洗此数项变证必多又宜随证调理脉若虚弱便用大料人参当归浓汤调解毒行经之药凡痈疽必服万全散夏月用桃红散服以防心若见脓之后当以溃疡法调理【按集验治法未可尽据为凖绳更当以后论为主叅酌诸方用之】　大法肿高焮痛脉浮者邪在表也宜托之如内托复煎散　肿硬痛深脉沈者邪在内也宜下之如黄连内疎汤仙方活命饮苦参丸　外无焮肿内则便利调和者邪在经络也宜调和荣衞如托里荣衞汤白芷升麻辈　焮痛躁烦或咽干作渴者宜降火如黄连解毒汤　焮痛发热或拘急或头痛者邪在表也宜散之如荆防败毒散人参败毒散辈　大痛或不痛者邪气实也隔蒜炙之更用解毒如仙方活命饮　烦躁饮冷焮痛脉数者邪在上也宜清之如清凉饮或金银花散恶寒而不溃者气实兼寒邪也宜宣而补之如十宣
　　散　焮痛发热汗多大渴便秘谵语者结阳证也宜下之如黄连内疎汤破捾丹辈　不作脓或热而不溃者虚也宜补之如补中益气汤八物汤十全大补汤辈焮痛或不痛及麻木者邪气盛也隔蒜炙之　肿痛或不作肿者邪气凝结也宜解之如仙方活命饮　肿痛饮冷发热睡语者火也宜清之如清心汤或防风通圣散加黄连　不作脓或不溃及不敛者阳气虚也宜补之如托里消毒散
　　洁古云疮疡者火之属须分内外若其脉沈实当先疎其内以绝其原也其脉浮大当先托里恐邪气入内也有内外之中者邪气至其遏絶经络故发痈肿经曰荣气不从逆于肉理乃生痈肿此因失托里及失疎通又失和荣衞也治疮之大要须明托里疎通行荣衞三法托里者治其外之内疎通者治其内之外行荣衞者治其中也内之外者其脉沈实发热烦躁外无焮赤痛甚邪气深于内也故先疎通脏腑以絶其原【内疎黄连汤】外之内者其脉浮数焮肿在外形证外显恐邪气极而内行故先托里以防其干也【内托复煎散】内外之中者外无焮恶之气内亦脏腑宣通知其在经当和荣衞也【当归黄芪汤】用此三法之后虽未瘥必无变证亦可使邪气峻减而易痊也　东垣云疮疽之发其受之有内外之别治之有寒温之异受之外者法当托里以温剂反用寒药则是皮毛始受之邪引入骨髓受之内者法当疎利以寒剂反用温剂托里则是骨髓之病上彻皮毛表里通溃其为一疮助邪为毒苦楚百倍轻则危殆重则死矣予闻洁古云疮疡之生也表里不同或攻或发少有差舛变证随能杀人甚于伤寒也针炙施治各随其宜所用之药又当明入五脏君臣是其法也
　　内疎黄连汤　治呕啘心逆发热而烦脉沈而实肿硬木闷而皮色不变色根系深大病逺在内脏腑秘涩当急疎利之
　　黄连　芍药　当归　防榔　木香　黄芩栀子　薄荷　桔梗　甘草【各一两】连翘【二两】
　　右除防榔木香为末外并剉每服一两水一盏半煎一盏先吃一二服次毎服加大黄一钱再加二钱以利为度如有热证止服黄连汤大便秘涩加大黄如无热证止用复煎散时时呷之如此内外皆通荣衞和调则经络自不遏絶矣
　　内托复煎散　治肿焮于外根盘不深形证在表其脉浮痛在皮内恐邪气盛则必侵于内急须内托以救其里
　　地骨皮　黄芪　防风【各二两】芍药　黄芩　白术茯苓　人参　甘草　当归　防巳【各一两】桂【五钱】
　　右防咀先将苍术一斤用水五升煎至三升去苍术滓入前药十二味再煎至三四盏绞取清汁作三四服终日服之又煎苍术滓为汤去滓再依前煎十二味药滓服之此除湿散郁热使胃气和平如或未已再作半料服之若大便秘及烦热少服黄连汤如微利烦热已退却服复煎散半料如此使荣衞俱行邪气不能内侵也
　　当归黄芪汤　治疮疡脏腑已行而痛不可忍者当归　黄芪　地黄　川芎　地骨皮　芍药【各半钱】
　　右防咀水煎服　如发热加黄芩　如烦躁不能睡卧者加栀子　如呕则是湿气侵胃倍加白术右三方乃易水师弟治疮之三法今特列于篇首而以古今诸方胪列于后临病之工详审脉证而施用之庶乎可以无失矣
　　发表内经曰汗之则疮已东垣云东南二方者在人则为丙小肠热甲胆风小肠与胆皆居其下其性炎上其疮外有六经之形证内无便溺之阻隔饮食如故清便自调知不任里非疽疮也止痈疖也小则为疖大则为痈其邪所受于下风湿之地气自外而来侵加于身者也经云营气不从逆于肉理乃生痈肿诸痛痒疮皆属心火此疮自外而入是丙小肠左迁入于胆作痛而非痒也此二方皆主血血为病必痛此元气不足营气逆行其疮初出未有传变在于肌肉之上皮毛之间只于风热六经所行经络地分出矣宜泻其风湿热医者只知阴覆其阳则汗也此宜发汗者乃湿热郁其手足少阳致血脉凝逆使荣衞周身元气消弱也其风热郁滞于下其面色必赫赤而肿微黯色东方青埋没之色也风水之性上冲顔必忿色其人多怒其疮之色亦赫赤肿硬微带黯色其疮之形势亦奋然髙起结硬而作痛也其脉止在左手左手主表左寸外洪缓左关洪缓而是客邪在于血脉之上皮肤之间宜急发其汗而通其荣衞则邪气去矣以托里荣衞汤主之　刘宗厚曰前论大要三法即此疮宜汗之及先托里恐邪气入内言外因也宜先疎内以絶其源言内因也当和荣衞谓不内外因之证也故疮之发于皮表者因大畧言汗其汗下和之间然亦有外治之次第焉如郭氏治验云一妇人五十九歳右耳下天容穴间患一疔疮其头黑黡四边泡起黄水时流浑身麻木发热谵语时时昏沈六脉浮洪用乌金散汗之就以鈚针先刺疮心不痛周遭再刺十余下紫黑血出方知疼痛就以寸金锭子纴入疮内外用提丁锭子放于疮上膏药贴防次日汗后精神微爽却用破棺丹下之病即定其疔溃动后用守効散贴涂红玉锭子纴之八日其疔自出矣兹所谓审脉证汗下之间外治次第如此殊胜不察脉证但见发热谵语便投凉剂与下或兼以香窜之药遂致悮人者逺矣
　　丹溪曰痈疽因积毒在脏腑非一朝夕今发于外宜以标本为治当先助气壮胃使根本坚固而以行经活血为佐叅以经络时令使毒气外发此正仲景解表用麻黄桂枝之意施治之早可以内消此乃内托之本意也托里荣衞汤　治痈疽疔肿及无名肿毒
　　桂枝【七分】人参　黄芪　红花　苍术　柴胡连翘　当归身　羌活　黄芩　防风　甘草【炙各一钱】
　　右作一服水一钟酒一钟煎至半钟食前服
　　加味当归饮子　治诸疮疡诸痛痒疮　属心火火郁则发之
　　当归　生地黄　升麻【各五钱】防风【二钱五分】荆芥穗何首乌【各二钱】柴胡　白芍药　川芎　羌活黄芪【各二钱】红花　苏木　甘草【各一钱】
　　右防咀毎服五钱水二盏生姜三片煎至八分食逺服沐浴取微汗効速使血气通和服之应効
　　人参败毒散
　　人参　独活　柴胡　桔梗【炒】羌活　枳殻【麸炒】茯苓　川芎　前胡　甘草【各一钱】
　　作一剂水二钟姜三片煎一钟服后服内托复煎散
　　郭氏神効乌金散　治痈疽疔肿时毒附骨疽诸恶疮等证若疮黑陷如石坚四肢冷脉细或时昏昧谵语循衣烦渴危笃者服此汗之疮起
　　苍耳头【端午日午时收】小草乌头　火麻头【火日收】木贼【去节】虾蟆头　桦皮节【酥炙】麻黄【去根节】
　　右晒干各等分同入磁器内盐泥固济炭火内从早煆至申分如黑煤色为度碾为末毎服二钱病重者三钱用热酒调下未汗再一服如汗干却服解毒疎利之药如修合此药必选天晴好日于静室中勿令鸡犬猫畜及阴人见也又名首功黑散
　　夺命丹　治诸般肿毒疔疽恶疮
　　蟾酥　轻粉【各五分】硃砂【三钱】白矾【枯】寒水石　铜绿【各一钱】蜗牛【三十一粒另研】乳香　没药　麝香【一钱】
　　右件为细末将蜗牛另碾一处丸如丸不就用好酒糊为丸如菉豆大毎服一丸生葱三五茎嚼极烂吐于手心包药在内热酒和葱送下如重车行伍七里汗出为効重者再服一二丸
　　蟾酥丸　治疔黄一切恶疮
　　川乌　莲花蕊　硃砂【各一钱半】乳香　没药【各二钱】轻粉　蟾酥【各一钱】麝香【五分】
