<!-- { "loadSidebar": true } -->
　　右剉每服二钱灯心生地黄煎热潮加淡竹叶煎温服上膈食前下膈空心老人气虚者宜加当归羌活
　　加味十奇散主内防治痈发已成未成服内消三五日不效或年四十已上气血衰弱成者速溃未成者速散服至疮口合而止内能固济去旧生新又名固垒元帅
　　当归【酒浸】桂心【不见火】人参　上芎　香白芷　防风【去芦】桔梗　厚朴【去粗皮姜汁炒】甘草【五文】乳香　没药【并别研】
　　右件药各等分研为末毎服二钱酒调日三服病愈而止不饮者麦门冬去心煎汤或木香汤一方治背痈附骨疽乳痈及一切痈肿未成脓者发散极效槐花【一两炒焦色】胡桃【十个新鲜不油者煻火煨熟去殻】
　　右二味入砂盆内研烂如泥热酒调和渣温服如能饮酒人多饮愈效一醉后而痈肿散矣
　　莶散　治痈疽发背及一切疖毒等证如神
　　莶草【其叶长如牛舌其气如猪臭者】小蓟根　五爪龙【即五藤】生大蒜
　　右四物各等分细研用酒和匀滤去渣服一腕得大汗通身而愈
　　又方　治诸般痈肿神效
　　新掘天门冬【一味约三五两】
　　右洗净入砂盆内研酒以好酒荡起滤去渣服未效再服一二服必愈
　　敷贴温药戴院使云发散诸般毒多碾白芙蓉叶入草乌末少许蜜调傅重者加入南星末凡诸毒用敷贴药欲散搓入麝香欲溃搓入雄黄
　　冲和仙膏【一名黄云膏】冷热不明者用之茶酒随证治之川紫荆皮【五两炒　又名红肉又名内消】独活【三两炒不用节】赤芍药【二两炒】白芷【不见火一两】木腊【又名望见消又名阳春雪即石菖蒲也随加减妙】
　　右五味并为细末用法详见于后
　　夫痈疽流注杂病莫非气血凝滞所成遇温即生遇凉即死生则散死则凝此药是温平紫荆皮木之精能破气逐血消肿独活土之精能止风动血引气拔骨中毒去痹湿气更能与木腊破石肿坚硬赤芍药火之精微能生血住痛去风木腊水之精能生血住痛消肿破风散血白芷金之精能去风生肌止痛葢血生则不死血动则流通肌生则不烂痛止则不焮作风去则血自散气破则硬可消毒自散五者交攻病安有不愈乎　一凡病有三证治有三法如病极热则此方中可倍加紫荆皮木腊少用三品亦能消散之但功少迟耳如病极冷则此方微加赤芍药独活亦能活血而消散之功亦稍迟而不坏病　一如病热势大盛切不可用酒调但可用葱泡汤调此药热敷上葱亦能散气故也血得热则行故热敷也如病稍减又须用酒调酒能生血遇热则血愈生酒又能行血遇温则血愈行矣　一疮面有血泡成小疮不可用木腊恐性粘起药时生受宜用四味先敷后用木腊葢在上面覆过四围以截助攻之血路凡敷药皆须热敷干则又以元汤湿透之使药性湿蒸而行病自退矣　一如用正方四面黑晕不退疮口皆无血色者是人曾用冷药太过不可便用玉龙葢肌未死也恐药力紧添痛苦宜于此方加肉桂当归以唤起死血自然黑晕退见功効血回即除加药只以正方取效　一如用正方痛不住可取酒化乳香没药于火上使溶然后将此酒调药热涂痛止　一流注筋不伸者可于此方加乳香敷之其性能伸筋故也　一如疮口有赤肉突出者其证有三一是着水二着风三是刀破后刀口见突宜以此方加少南星以去风用姜汁酒调其不消者必是庸医以手按出脓核太重又以凉药凉了皮以致如此若投以热药则愈縻烂此又有口诀焉【宜用白矾枯朴硝二味为末敷之次用硫黄末掞之外服荣衞加对金饮外贴冲和】一若病势热盛者不可便用凉药热盛则气血壅防必多大凉则血退不彻返凝于凉故宜温冷相半用之血得温则动挟凉则散可用此方加对停洪宝丹用葱汤调涂贴之　一此方乃发背流注之第一药也学者当通变妙用表里相应则病在掌握之中但发背甚者死生所系惟此药功最穏重终始可恃决无变坏若发之轻者草医亦能取效然有变证流弊之患此无他发于阴则非草医之可治矣岂如是剂兼阴阳而并治夺造化之神功哉至如流注一疾虽不能死人而十有九为废疾废疾流连死亦随之纵有医之能愈者亦必半年周歳之后方见其效此乃百中之一然终为残弱之身矣惟吾此派仙方药奇效速万不失一端有起死回生之效非言所能尽述夫流注乃伤寒余毒故有表未尽者余毒客于经络气血不匀则为热流注所谓医之能愈者热也热病少见有表散太过气血衰者余毒流入腠理腠理或疎或密为冷流注所谓医之难医者冷也冷病常多故伤寒表未尽者非特为热证而已其余毒亦多为冷证皆原于肾虚故作骨疽冷则气愈滞而血愈积故但能为肿而不能为脓若医者投之以凉剂则所谓冷其所冷而阴死于阴惟有坏烂腐肉毒气着骨而为骨痈流为废疾故曰骨痈者流注之败证也流者动也注者住也气流而滞则血注而凝气为阳血为阴阳动则阴随气运则血行吾所以能移流注于他处而散之者取其能动故也动则可移阳既移而动矣阴岂能独住而不随之者乎是故以独活引之者以其性能动荡气血也引之一动则阴阳调和不能为脓而散之于所移之处势必然矣　一流注在背防腰腿紧要处当用此方厚敷患处却单用独活一味末之酒调热涂一路其尽处以玉龙诱之此移法也使血气趋于他所聚于无紧要处作脓又或消之若以成脓则引不下急将此药救之出毒气免作骨疽如庸医用了凉药犯了针刀使成骨痈非药所愈又待其碎骨出尽方愈若怯用针刀取之则用玉龙治法在后若正骨出无治法副骨出可安　一方用白芷紫荆皮酒调以内消初生痈疽名一胜膏又方只用赤芍药木腊紫荆皮作篐药名三胜膏　一方治大人小儿偶含刀在口割断舌头已垂落而未断用鸡白软皮袋了舌头用破血丹蜜调涂舌根断血却以蜜调和蜡稀稠得所调此正方敷在鸡子皮上取其软薄能透药性故也如在口溶散勤勤添敷三日舌接住方可去鸡子白皮只用蜜蜡调药勤勤敷上七日全安学者观此则知通变活法妙用不在师传之功如无速效以金疮药参错治之尤妙　一治痈肿未成脓不可便用洪宝丹敷贴头上恐为冷药一氷血凝不消不能成脓反能烂肉只用此方敷贴如不消欲其成脓却以玉龙贴痈头以燥之次用此正方在玉龙之下四围用洪宝丹篐住以截新潮之血又若病未甚氷于凉药者玉龙之下不必用此方上以洪宝丹围之　一如救坏病未见可用玉龙只用此方自然穏当免病人苦　一发背初生未成单用紫荆皮末酒调篐住自然撮细不开服药止用柞木饮子乃救贫良剂也一此方加南星草乌二味三分之二热酒调敷诸痈可以溃脓不痛若单玉龙要洪宝丹篐住实此法妙　一猘犬咬人单用紫荆皮沙糖涂留口金丹退肿嚼杏仁置口中去毒　一法加南星草乌二味与此方各一半热酒调敷可治久损至妙　一小儿软疖用此方加军姜酒调敷若初发即用此方酒调敷成脓而止若初发时用紫荆皮木蜡酒调敷可以必消切不用洪宝丹　一熛疽心火热毒也见于五心痛不可忍其状如泡疮而血赤外形虽小内有热毒在心腌者难治在手足心者可疗然治之须早稍迟或在心腌则腐肉粉碎神仙莫医凡有此疾在手心则用洪宝于手心环围敷之以截其血却用冲和于手心留口收功在足心则用洪宝敷在脚胫交骨四围一二寸长以冲和收功如前
　　神功散　专治发背痈疽一切疔毒并瘰疬等疮已未成患者效验不可备述
　　川乌头【炮去皮尖】川黄檗【炙去粗皮】
　　右二味为细末后各等分用小儿或大人唾津调成膏如唾少口水亦可发背痈疽等疮才起者敷于患处留头药干用淘米水常润湿毎日换药敷一次如疮已成重患将溃烂者先将槐枝艾叶煎汤温将疮洗净用绢帛展去脓血以香油润患处用绵纸仍照患病煎成圆钱留头贴上后用药涂于纸如干依前用淘米水润日换一次聴其自然流脓不可手挤如敷药后病人觉疮住疼减热即愈如生肌则腐肉自落腐而不落者剪割亦可最不宜用针发背不宜贴膏药凡医疮屏去别医止饮别药方可治忌气怒房事劳役并孝服体气饮酒之人饮食忌酒并羊鸡鱼肉瓜茄姜辣之物若因气怒反复发肿者依前治之如治对口并脑疽不必洗去旧药逐次添药恐动疮口惹风也
　　围药
　　南星　草乌头　黄檗　白芨【各二两】五倍子【炒一两】
　　右为细末调如糊随血围匝如墙壁可移险处于不险处如神
　　敷药
　　白敛　白芷　天南星　白芨　贝母【各等分】
　　右为末水调傅外用围药束定内用傅药提起制之有理
　　将军铁篐膏　治诸恶毒疮红肿突起用药篐疮四围不令滋蔓走疰毒气
　　盐霜白梅　南星　大黄　苍耳根【各一两】白芨白敛　防风　川乌头【各半两】草乌头　雄黄【各三钱】
　　右为细末先以苍耳根霜梅捣烂和余药调成膏如干入醋调得所于疮四围用药作铁篐涂上止留疮髙突处如药干以鸡羽蘸水扫之日换二三次大妙
　　又方　治一切痈疽肿毒
　　草乌　贝母　天花粉　南星　芙蓉叶【各等分为细末】
　　右用醋调搽四围中留头出毒如干仍用醋润之按此方药性温和常用不问阴阳肿溃并効
　　正铁篐散
　　贝母【去心】白芷　苍耳草灰【醋柈晒干各二两】或加龙骨【二钱尤妙】
　　右为细末水调或香油调贴疮上
　　大铁篐散
　　芙蓉　猪卷皮　木鼈子【各四两】白芷　黄檗　寒水石　赤豆　白敛　贝母【各二两】大黄　紫荆皮白芨　真地青　羌活【各一两】防风【半两】
　　右为细末凉水调围痈四畔如肉脆去白芨白敛加生地黄地榆用芭蕉油调傅热甚者用三消散
　　水黄散　围肿毒
　　犀角屑　大黄　白芨　草乌皮尖　白敛　麝香　朴硝【各等分】
　　右为细末蜜醋调薄摊油纸上稍干揭下再添润湿贴之即消
　　外用溃毒药　治诸肿毒坚硬不消
　　升麻　葛根　鼠黏子　地骨皮　金银花　黄花地丁　甘草【生各等分】
　　右为麄末每用五七钱水一升煎十沸于肿处四畔热用冷则再暖
　　围肿方
　　草乌　白芨　白敛　黄檗　朴硝【各等分】
　　右为末用蜜醋调围肿外即便收起
　　神白膏　贴五发未破
　　南星　大黄　草乌　白敛【各半两】蚌粉　大栢皮【各一两】小赤豆【一两】加乳香没药尤妙
　　右为末取芭蕉头研取油调角四畔
　　雄黄散【郭氏】　治痈疽发背紫晕疼痛不止
　　粟米小粉【三两炒】草乌头　南星　络石　百合【各一两】白芨【二两】乳香　没药　雄黄　黄丹【各半两】
　　右为极细末温水调敷之
　　治无名肿毒或背疽　治法肿围定名铁井栏
　　芙蓉叶【重阳前收研末】仓耳【端午前收烧灰存性】
　　右同研细以蜜水调敷之
　　乌龙膏【一名乌金散】　治一切肿毒痈疽收赤晕
　　木鼈子【去殻】半夏【各二两】小粉【四两】草乌头【半两】
　　右于铁铫内慢火炒令转焦为细末出火毒再研以水调稀稠得所敷疮四围中留顶出毒气或用醋调亦得
　　宣毒散　初发或炙后敷贴消肿收赤晕围聚
　　露蜂房【三两炒焦】南星　赤小豆【各一两】小米【一合】生草乌【二钱半】生白矾【半钱】
