<!-- { "loadSidebar": true } -->
　　动可用绵子夹袋此药在中心却以长长纒在痛处用绢袋系定此药能除骨痛附在肉上觉皮肤如蚁缘是其功也如痹可加丁皮吴茱萸没药大川乌等分然后全在追风丸表里交攻去病如神　一风邪痛不可忍内用追风丸外用此方加生面姜汁调热敷欲得立止可依法加乳香没药化开酒调为妙一久损入骨者葢因坠压跌扑伤折不曾通血以至死血在所患之处久则如鸡肺之附肋轻者苔藓之晕若年少之时血气温和尤且不觉年老血衰遇风寒雨湿其病即发宜此方热酒调敷内则用捜损寻痛丸表里交攻为妙虽然血气虚弱之人病在胸肋腰背之间者谓之脱垢不除变为血结劳不论老少年逺近歳大而徧身小而一拳半肘医之则一此等乃根蒂之病则非一剂可愈磨以歳月方可安未成劳者易已成劳者难　一法只用南星草乌加少肉桂能去黑烂溃脓谓之小玉龙此法大效　一治石痈用此方热酒调敷外却用洪宝篐住四围待成脓后破　一妇人乳痈多因小儿断乳之后不能回化又有妇人乳多孩儿饮少积滞凝结又为经不调逆行失道又有邪气内郁而后结成痈肿初发之时切不宜用凉药氷之葢乳者血化所成不能漏泄遂结实肿核其性清寒若为冷药一氷凝结不散聚久而外血不能化乳者方作热痛蒸逼乳核而成脓其苦异常必烂尽而后已故病乳痈者既愈则失其乳矣葢乳性最寒而又滞以凉剂则阴烂宜也然凉药亦未尝不用用于既破之后则佳如初发之时宜于此方中用南星姜汁酒两停调匀热敷即可内消欲急则又佐以草乌此药味性烈能破恶块逐寒热遇冷即消遇热即溃如已成痈肿则又从冲和依常法用之或加此草乌南星二味亦可破后观其原原于冷用冲和收功原于热用洪宝生肌且须用乳没住痛以减其苦至于吃药只用蒌散随人虚实参以通顺散十宣相间服之多口者为乳发乳房坚硬者为乳石正在乳嘴处肿者为吹乳在乳兜下为乳漏以肉悬垂而血易满故也故为难治一囊一口为乳痈五十歳老人无治法外有老人乳节又为可治葢在垂囊肉上为痈若近胸则为节矣　一宿痰失道痈肿无脓者可用此药防头病必旁出再作为佳不然则元阳虚耗此为散证如元阳虚耗败证者急用全体玉龙敷之拔出成脓服药则通顺散加桔梗半夏当归肉耗等药若病红活热骤则当归冲和为佳切不可误投凉剂此方但能拔毒作脓病回即止不可过若能参用陷脉神剂尤妙出外科精要　一肚痈一证十有九死葢胃属阴外寒里热凡气血潮聚趋热避寒故多为内痈不能外现间有微影欲出则又为冷药所触及服凉剂虽有神仙莫一其功医者可不慎乎凡有此证初觉腰痛且以手按之痛若走闪移动则为气块若根不动外面微有红肿则为内痈急以此方拔出毒气作成外痈然后收功冲和内则用通顺散加忍冬藤治法如前若痈自能外现者不必用此方只用冲和为妙不可轻用针刀如犯铁器口不能合只用玉龙贴痈头上四面以冲和围之依法自破若脓流不快依法用洪宝三分姜汁七分茶调敷之脓出皆尽内用十宣平补生肌外则依然收功冲和此证阴多阳少损人最甚将安之际倍服内补以生气血庶几易愈否则消而复胀口不合既安之后尤宜多服内补加附子否则气弱难平证冷者未破之先尤宜先服附子方好既破之后切不可用急澁敛口之药恐食毒不散服药力到自然合口至于内痈已成不能拔出只用冲和外贴使在外温和成脓自脏腑而出不至肉烂死生所系全在服药之功治法见前最忌毒食食毒即发反覆难疗又有孕妇病此者又与此异内用紫苏饮安胎勿轻与他药若临月则儿与脓俱下若尚逺则脓自大腑中下若初萌只服药可消若痈在外面其证必热惟可用冲和收功亦须审轻重用之恐有误也
　　敷贴凉药鬼遗方云凡痈疽外热内疼者是有客邪内有积毒欲作脓透之
　　洪宝丹【又名金丹　寸金　四黄散】
　　天花粉【三两】姜黄　白芷【各一两】赤芍药【二两】
　　右为末茶酒汤使随证热涂诸般热证痈肿金疮此药一凉而已能化血为水又能使血瘀积又能凉肌生肉去死肌烂肉又能破血退肿又能滞气为浮能止痛又能为痛闭脓又能出脓一反一复此方药性无他遇凉效少遇热效多故非十分阳证不可轻用恐或凝寒治疗费力若夫金疮出血非此不可乃第一药余外但可为前二药之佐使尔当审之审之大抵此三药可合力同功者可独将专权者可分司列职者可合围交攻者可借援求救者可勇力相持者可正兵先锋奇兵取胜者可奇兵先锋正兵取胜者神圣工巧端与兵法无异然兵随印转将逐令行故立功取胜存乎其人茍非明理通变之士何足言哉用法如后　一若病势大热可用热茶调敷如证稍温则用酒调若用以撮脓可用三分姜汁七分茶调何也此药最凉能使血退姜汁性热能引血潮故血退则被引血潮被逐进退相持而后成脓作破逼脓尽流也　一凡疮口破处肉硬不消者疮口被风所袭也此方中加独活以去风用热酒调如又不消则风毒已深肌肉结实又加紫荆皮有必消之理矣一此方莫善去金疮及诸热证赤肿断诸血根不
　　使焮赤若痈疽不可轻用恐贴处不散毒入内在骨则成骨痈在喉项则毒气聚喉在胸背则阴烂脏腑在腹肚则为内痈杀人不救可不慎哉只以冲和玉龙依法详证用之为妙　一年少血壮之人衰老血败之士如有溅血无药可止血尽人亡若在手足可用茶调敷手足上下尺余逺若在胸背腰腹则全体敷之把住血路方能止却用断血药【五倍末方见金疮条中】或神效军中方掞口方得安愈　一治金疮重者筋断脉絶血尽人亡如要断血须用绳及绢袋防住人手臂却以此方从手臂上用茶调敷住血路然后却用断血药掞口却不可使内补及四物等药却又能令人发呕吐甚则口眼防邪少焉发烦发热成破伤风只可下对金饮加川芎白芷姜枣煎自安却徐徐补血如或有破伤风证又须用破伤风药即葛根汤之类【方见后】后疮口用军中方如九肋鼈甲酥炙碾一凡金疮在头面上者血不止急用此方茶调团围敷颈上截血疮口边亦用此敷军中方掞口重者十日轻者三日效　一凡金疮着水肉畨花者可用薤汁调此方敷疮口两旁以火微炙之或烧早稻秆烟熏之疮口水出即愈如无水出即是风袭可用南星茶调敷之即愈然后以军中方掞口妙　一治妇人产后或经絶血行逆上心不能主或吐血鼻衂舌衂可以此方用井花水调敷颈上生艾汁调亦妙其血立止然后服药以絶原如舌衂必有血泡破之复胀可用线于舌根颈住勿除于颈项上截血内用黄芩荆芥凉心之药以收其原舌上用蜜调结口之药以治之泡破除线血不胀矣服凉心药四物汤加荆芥薄荷硃砂　一此方用药调涂热毒恐随干随痛赤肿不退当用鸡子清调敷诸热毒难干妙汤火疮同　一打破伤损在胸膈上者药通血不下可用菉豆水调此药末吞之即吐出而安又有从高坠下用通血药不下数日病人几死此必天时寒冻服大黄等药氷之血凝片不行可用热酒调军姜未饮之片时血通人得更生葢借热性以活死血则前药方能行矣
　　治发背初发时小后五七日赤肿高即罨药令内毒散减疼免牵引乳香膏
　　乳香【一两】青薄荷叶【四两洗干】
　　右研匀厚罨患处以青绢葢之如干以新汲水润之常令湿其热毒自然消散如热毒攻结可用气毒攻结不可用
　　金黄散　贴痈毒令内消
　　白芷　白芨　白敛
　　右等分为细末用新汲水调傅
　　治阳证肿毒并金疮
　　大粉草剉细用竹一段刮去青两头留节开一小窍入草在内满后却用油灰塞窍从冬至日放粪缸内待立春先一日取起竪在有风无日阴处二十一日验两窍好却破竹取草为细末用水调
　　药性论甘蕉根捣传一切痈肿上干即更传无不瘥者梅师治痈疽发背或发乳房初起微赤不急治之即死速消方捣苎根之数易效
　　诸疮肿痛不可忍者以葵花根去黑皮捣烂若稠防井花水少许若不稠不须用水以纸摊如膏药贴之立效
　　又方芙蓉叶捣烂罨立效晒干为末水调亦妙治发背蜗牛百个活者置净瓶内新汲水一盏浸瓶中封闭自晚至晓其水如涎取水将真蛤粉不拘多少调之刷疮上效
　　治背痈与疖久年烟壁土黄檗等分为细末生姜汁揑成膏之夏月以茅香汤下一二钱妙【经验】
　　七宝散【本事】　治痈疽止痛拔毒
　　干荷叶心当中如钱片【不拘多少】
　　右为末毎用三匙水二盏慢火煎至一盏半放温淋洗干以太白膏之
　　太白膏
　　寒水石【研飞过】
　　用腊月猪脂调成膏随疮大小薄纸摊贴之
　　天花青露散　罨围一切肿毒
　　白芨　白敛　白薇　白芷　白鲜皮　朴硝青黛　黄檗　老龙骨【各一两】天花粉　青露【各三两】大黄【四两】
　　右为细末醋蜜调匀如疽毒未成则当头罨退若已成四面围之中留头用替针膏贴之
　　消肿散　围罨肿毒一切疮疖并治
　　大黄　水仙子　山药　苎根　青露　小赤豆寒水石　水姜　香蛤粉　花蘂石
　　右将前药捣和如干加醋蜜调匀如疽毒未成则当头罨退若已成四面围之留一头用替针膏贴之
　　神防膏　围罨一切肿毒
　　小赤豆　黄皮　白敛　白芷　天花粉　南星【各等分】
　　右为末阴用米醋与蜜水同阳用当六根亦用芭蕉油此是邵色婆黄金散加黄皮为主
　　水澄膏　秘方围敷肿毒
　　郁金　白敛　白芨　五倍子【各一两】乳香　雄黄【各五钱】
　　右为细末水调敷如热极者用腊水尤妙
　　五金膏【一名葵花散】
　　黄葵花【七朶】川连【二钱去】山栀【三个肥者】黄檗【五钱】川郁金【三钱】
　　右为末井华水调成膏此药性急宜速打之
　　清凉膏　治初患痈肿疮疖热焮疼痛消肿毒
　　大黄【不拘多少】
　　右为细末用浆水调摊贴之醋摩亦得
　　治诸疮肿不散者
　　右取白药根捣烂贴干则易之无生者用末新水调涂之亦得
　　治诸疮肿马毒疮
　　右以马齿苋水煮冷服一升及涂疮上治湿癣白秃以马齿膏和灰涂之效治紧唇面肿捣汁涂冬用干末水调涂治丹毒发背肿捣之不住者以蓝靛和之更佳治多年恶疮捣烂之尤良治三十六种风结疮取马齿苋一石水二石一釡煮之澄清内蜡三两重煎之成膏涂疮上并服之
　　清水膏　治痈疽及一切毒肿坚硬肿痛攻冲四畔焮肿抽热毒散肿气
　　羊桃根　川大黄　黄芩　菉豆粉　黄檗【各一两】赤小豆
　　右为细末用芸薹菜取自然汁入蜜少许相和调药令稀稠得所看四畔肿赤处大小剪生绢上匀摊可厚一钱许贴之干即易
　　水调膏　治痈疽毒热赤焮疼痛
　　川大黄【生用研末】杏仁【去皮尖研】盐花【各三分】
　　右为细末研令匀以新汲水和调稀稠得所旋即涂肿上干即易之
　　水澄膏【郭氏】　治风热肿毒赤红色攻焮疼痛不止白芨　白敛【各四钱】郁金【一对】大黄　黄檗　黄药子榆皮【各七钱半】乳香　没药　雄黄【各半两】
　　右为细末用新汲水一椀药末不以多少澄于水内药定去水敷于肿处上用白纸封之用鸡翎掠此水湿润
　　二黄膏　治一切肿毒
　　黄檗　大黄【各等分】
　　右为末用醋调搽如干以水润之
