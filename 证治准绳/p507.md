<!-- { "loadSidebar": true } -->
　　梅治诸痈不消已成脓惧针不得破令速决取雄雀粪涂头上干即易之雀粪中坚者为雄
　　本事治痈疽已有疮眼未出脓痛不可忍用此药絍之即脓出巴豆一枚去皮膜不去心油盐豉十四粒口中含去皮令软同研烂真麝香少许如难丸入少稀糊揑作饼子如鼠粪大大小临时防疮口絍之只以纸撚子送入药须臾必痛忍之良久脓遂出
　　丹出一切疮口用出蛾茧殻烧存性无灰酒调下毎服一枚服下一个时辰便有疮口一个若服两枚出疮口两个
　　精痈成脓宜针其铁用马衔铁为之形如韭叶两面皆利可以横直裂开五六分许取其毒血如觉病轻须先灸而后裂　娄按痈如椒眼数十粒或如蜂窠莲房而脓出痛不除宜用针者以针横直裂之则毒血挟脓出而愈如无椒眼之类只消直入取脓不必裂之也又法当椒眼上各各灸之亦佳不必裂也
　　灵铍针者末如劔锋以取大脓也　夫痈气之息者宜以针开除去之【病疑篇王注云息瘜也死肉也今世用刀割去死肉者是也】
　　治腐肿者刺腐上视痈大小深浅刺刺大者多血小者深之必端内针为故正【长刺节论　大者多血小者深之八字衍文也大小深浅刺七字取脓之法尽矣备矣】
　　精疽成脓宜烙可用银箆大二分长六寸火上烧令赤急手熨烙毒上得脓为効　鬼遗凡痈觉在虚处及眼不见处皆是恶症如发髙肿紫赤皮薄光泽觉里有脓毒诸药贴防不破者宜用熟铜鍼于油火上燎透先用墨笔防定却当头以针浅刺入随针出脓者顺也有不随针脓出当用白纸作絍絍入针孔引出脓毒当时肿退可及三分如肿不退是一逆也肿不退疼不除但脓出二逆也肿疼不退患人不觉疮轻三逆也虽用针破出脓亦无所济须急用引脓托里汤药以助其势力可也更有痈生实处不问浅深如有脓即用针烙无害稍缓即恐伤筋骨内疼凡近筋脉骨节处不得乱行针烙反致他病也　患疽初生赤硬或在虚处毒气浅或在实处毒气深切须仔细辨认仍问患人疼痛觉深觉浅其患处疮头不拘多少其间须有一个最大者即是大脓窍当用熟铁大针头如钗脚者于麻油灯上烧令热透以大头处按定挿入一寸或至二寸脓当下恐未有脓毒出却用白纸作絍子絍入次日取出其脓即随絍下矣脓色黄白即好若赤黑色防后有鲜血出即患人寒战不禁其有虚处不得妄行针烙　凡患发背觉似有脓成便用大熟铁针烙当正头上烙之其烙并用麻油灯上烧令通红烙入可二寸许初入肉即须横挿入不得正入恐烙透膜也如已有破处皮烂溃熟更不得用针烙如见横长赤引开濶当须两头下火针令脓毒随针引出肥人脓汁多瘦人脓汁少如肥人却少瘦人却多多是肉败壊成脓少是肉不腐烂受气实也尤宜详审不可造次便行针烙亦防患人气脉匀和荣卫气不积滞血脉不致凝澁即行针烙无畏切须仔细患人气虚脉气大者亦不可乱行针烙针烙之法不可容易先防皮纹慢厚薄紫赤色大光泽者即可用针烙如皮肉未变不可用针针亦无济大抵用针只欲引脓如针刺无脓是气伏也不可用针烙　丹或问烙法如何曰脓或汪洋欲出柰何皮厚肉深难宂者既前无内托之药先致力于内后又不用烙以开窍脉脓何由出盖脓本肉腐所成皆挟毒热之气若久留肉腠间则毒气浸淫好肉亦化为脓腐此所以烙法有功于溃疡也彼根浅而皮薄者何必假此以卖弄假法恐吓而脇取利也
　　发表一男子溃后发热头痛脉浮虚而兼表邪也以补中益气汤加川芎白芷二剂而止更以托里药而愈一男子风袭疮口牙闗急腰背反张以玉真散一
　　服而愈仍以托里药而敛　一男子患痈将敛遍身作痒脉浮以消风散二服而止更以托里药而愈
　　攻里薛一人胸患痈焮痛烦燥发热作渴脉数而实时季冬予谓此热毒内畜须舍时从证欲治以疎黄连汤彼以时当隆寒乃杂用败毒药愈炽仍求治投前汤二剂后去二次诸证悉退以金银花散加连翘山栀四剂出水而消　罗谦甫治贾仓使父【见发背】
　　清热一男子患痈溃而饮酒焮痛发热服黄连解毒汤二剂而止更以托里消毒散而愈常治痛而大便秘脉实者用清凉饮治之
　　已寒罗至元壬午有王伯禄者年五十七右臂膊肿盛上至肩下至手指色变皮肤凉六脉沉细而微脉症俱寒举疡医彦和视之曰此乃附骨痈开发已迟以燔起之脓清稀解待日再开之加呃逆不絶彦和与丁香柿蒂汤两服稍缓待日呃逆尤甚自利脐腹冷痛腹满饮食减少时发昏愦于左乳下黑尽处灸二七壮又处以干姜附子木香沉香茴香羌活类药防咀一两半欲与服或者曰诸痛痒疮皆属心火又当盛暑之时用干姜附子可乎予应之曰理所当然不得不然内经曰脉细皮寒泻利前后饮食不入此谓五虚呃逆者胃中虚极也诸肿疮疡皆属心火是定理也此症内外相反须当舍时从症非大方辛热之剂急治之则不能愈也遂投之诸症悉去饮食进疮势温脓色正彦和又与五香汤数服月余平复噫守常者众人之见知变者大人之事知常而不知变细事因而取败者亦多矣况医乎守常知变岂可同日而语哉　陈录判母治案【见脑疽】
　　托里温中汤　治疮为寒变而内陷者脓出清稀皮肤凉心下痞满肠鸣切痛大便微溏食则呕气短促呃逆不絶不得安卧时有昏愦
　　丁香　沉香　茴香　益智仁　陈皮【各一钱】木香【一钱半】羌活　干姜【炮各三钱】甘草【炙二钱】黑附子【炮去皮脐四钱】
　　内经曰寒淫于内治以辛热佐以苦辛以附子干姜大辛热温中外发阳气自里之表以为君羌活苦辛温透闗节炙甘草甘温补脾胃行经络通血脉胃寒则呕吐呃逆不下食益智仁丁香沉香大辛热以散寒为佐疮气内攻气聚而满木香茴香陈皮苦辛温治痞散满为使也
　　右防咀作一服水三盏生姜五片煎至一钟去滓不拘时温服忌一切冷物
　　补虚薛一童子腋下患痈不敛脓清脉大倦怠懒食少寐自汗口干以内补黄茋汤及豆豉饼灸之两月而愈凡疮脓溃而清或疮口不合或聚肿不赤肌寒肉冷自汗色脱者皆气血俱虚也非补不可　一男子腰患毒脓熟不溃针之脓太泄反加烦躁以圣愈汤四剂而宁更以人参养荣汤加麦门冬五味子两月而愈此人后患湿气遂为痼疾凡疮脓血去多疮口虽合尤当补益务使气血平复否则更患他证必难治疗慎之　一妇人患臂痈疮口紫陷脓清不敛彼以为毒未尽欲服攻毒之剂予谓疮疡之证肿起坚硬脓稠者实也肿下软慢脓稀者虚也遂用附子饼灸之及服十全大补汤百剂始愈　一妇人患附骨痈久而不敛致腿细短软脉来迟缓以十全大补汤加牛膝杜仲及附子饼灸之两月余而愈凡脓溃之后脉澁迟缓者易愈以其有胃气故也脉来细而沉时直者里虚而欲变证也若烦痛尚未痊也洪滑麤散者难疗以其正气虚而邪气实也一男子腰中患此发而不溃其气血止能发起不能培养为脓也投大补药数剂而溃又数剂脓出尚清乃服参茋归术膏斤余脓少稠数斤脓渐稠肌肉顿生大凡痈疽借气血为主若患而不起或溃而不腐或不収敛及脓少或清皆气血之虚也宜大补之最忌攻伐之剂亦有脓反多者乃气血虚而不能禁止也若溃后发热作渴脉大而脓愈多属真气虚而邪气实也俱不治常见气血充实之人患疮皆肿髙色赤易腐溃而脓且稠又易于収敛怯弱之人多不起发不腐溃及难于収敛若不审察而妄投攻剂虚虚之祸不免矣及患后当调养若瘰疬流注之证尤当补益否则更患他证必难措置慎之　一上舍年逾四十因怒脇内作痛不止数日后外结一块三寸许漫肿色不赤按之微痛予谓怒气伤肝致血伤气郁为患以小柴胡汤对四物倍用芎归黄茋贝母肉桂治之彼谓丹溪云肿疡内外皆壅宜托里表散为主又云凡疮未破毒攻脏腑一毫热药防不可用况此证为气血凝滞乃服流气饮愈虚始信而复求治视之虚证并臻诊之胃气更虚彼欲服予前药予谓急者先治遂以四君子汤加酒炒芍药炮干姜四剂少则更加当归又四剂胃气渐醒乃去干姜又加黄茋肉桂芎归数剂疮色少赤并微作痛又二十余剂而脓成针之却与十全大补汤喜其谨疾又两月余而瘳夫气血凝滞多因荣卫之气弱不能运散岂可复用流气饮以益其虚况各经气血多寡不同心包络膀胱小肠肝经多血少气三焦胆肾心脾肺少血多气然前证正属胆经少血之脏人年四十以上隂血日衰且脉证俱属不足肿疡内外皆壅宜托里表散为主乃补气血药而加之以行散之剂非专攻之谓也若肿焮痛甚烦躁脉大辛热之剂不但肿疡不可用虽溃疡亦不可用也凡患者须分经络气血地部逺近年嵗老幼禀气虚实及七情所感时令所宜而治之常见以流气十宣二药概治结肿之证以致取败者多矣　赵无锡华氏年六十患背疮溃发大如旋盘而色赤想是平日多服金石药毒发所致问之果然因令侵晨饮羊血三五升始用退热解毒生气血之剂防以生肌膏半月后肌生脓少予因归令服此药百余帖方可安全一月后复来招徃视其疮皮肉已坚厚如常但食少无力因问前日之药服几何曰疮将平遂止不服脉之沉微甚因知其气血止可供给疮平而已于真气则已竭不可治即古人所谓死于疮结痂之后果不出月而死不独此脓出后之虚若因虚而发痈疽者亦然若以常法攻之则气血不胜药力之散而愈虚邪得以乗机入内多成不救加味十全汤　治痈疽溃后补气血进饮食
　　黄茋【蒸】地黄【蒸】当归　川芎　人参　茯苓芍药【炒】白术　陈皮【各一两】粉草【炙】桂心　五味子【各半两】乌药【七钱】
　　右防咀毎服一两用水一椀生姜五片枣二枚同煎分作二服留查晒干为末服之丹溪云加味十全汤须防年之老壮资之强弱症之缓急时之寒热加减用之
　　丹溪云加味十全汤治痈疽后补气血进饮食实为切要葢脓血出多隂阳两虚非此药何以囘生起死惜其不分经络不载时令又在识者触类而长之今之外科于疮疡肿平痛寛遂以为安漫不加省徃徃于结痂后两三月或半年虚证乃见医者不察病者不悟无补接调养之功因而转成他病者惜哉予治一士夫因脚弱求诊两手俱浮洪稍鼓饮食如常惟言问不荅肌上起白屑如防片时在冬月予作极虚处治询其弟乃知半年前曾于臂背腿三处自夏至秋冬节次生疽率用五香连翘汤十宣散与之今结痂久矣予为作参茋白术当归膏以二陈汤化饮之三日后尽药一斤白屑没者大半病者自喜呼吸有力补药应効以渐而病家反怨药不速应自作风病论治炼青礞石二钱半以青州白丸子作料煎饮子顿服之予谏之不听因而不救书以为警云
　　补中益气汤　治疮疡之人元气不足四肢倦怠口干发热饮食无味或饮食失节或劳倦身热脉洪大而无力或头痛或恶寒自汗或气髙而喘身热而烦黄茋【炙一钱五分】甘草【炙】人参　当归【酒拌】白术【炒各一钱】升麻　柴胡　陈皮【各三分】　作一剂水二钟姜三片枣二枚煎一钟空心服
　　人参养荣汤　治溃疡发热或恶寒或四肢倦怠肌肉消瘦面色痿黄吸吸短气饮食无味不能収敛或气血原不足不能収敛若大疮愈后多服之不变他病白芍药【一钱半】人参　陈皮　黄茋【炙】桂心　当归【酒拌】白术　甘草【炙各一钱】热地黄【酒拌】五味子【炒杵】茯苓【各七分半】逺志【去心炒五分】　作一剂水二钟姜三片枣一枚煎八分食前服
