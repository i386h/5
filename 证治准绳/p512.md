<!-- { "loadSidebar": true } -->
　　丹漏疮须先服补药以生气血即参芪术归芎为主大剂服之外以附子末唾和作饼如钱厚艾炷灸炷随漏之大小但灸令微热不可令痛干则易之干者再研为末再和再灸如困则止来日再灸宜至肉平为効亦有用附片灸者仍以前血气药作膏药贴之　娄经云肉之大会为谷肉之小会为谿肉分之间谿谷之会以行荣卫以会大气邪溢气壅脉热肉败荣卫不行必将为脓内销骨髓外破大腘留于节腠必将为败积寒留舍荣卫不养肉缩筋挛肘不得伸内为骨痹外为不仁命曰大寒留于谿谷也此用附子灸者盖此义也　时康祖大夫患心漏二十年当胸数窍血液长流医皆莫能治或曰窍多则愈损闭则虑穴他岐当存其一二犹为上策坐此形神困瘁又积苦腰痛行则伛偻不饮酒虽鸡鱼蠏蛤之属皆不入口淳熈间通判温州郡守韩子温见而怜之为检圣惠方载腰痛一门冷热二症眎之使自择康祖曰某年老久羸安敢以为热始作寒症治疗取一方用鹿茸者服之逾旬痛减更觉气宇和畅遂一意专服悉屏他药洎月余腰屈复伸无复呼痛心漏亦愈以告医者皆莫能测其所以然后九年康祖自镇江通判满秩造朝访子温则精力倍昔饮啖无所忌云漏愈之后日胜一日子温书吏吴弼亦苦是疾照方服之浃旬而愈其方本治腰痛用鹿茸去毛酥炙微黄附子炮去皮脐皆二两盐花三分为末枣肉丸三十丸空心酒下　天圣中工部尚书忠肃公家有媪病漏十余年一日有医过视之曰此可治也即取活鳝一竹针五七枚乃掷鳝于地鳝因屈盘就盘以竹针贯之覆疮良久取视有白虫数十如针着鳝即钳置杯水中蠕动如线复覆之又得十余枚如是五六医者曰虫固未尽然余皆小虫请以常用药傅之时得防榔黄连一味即为散傅之明日乃以干艾作汤投白矾末二三钱先洗疮口然后傅药盖人血气冷必假艾力以助阳而艾性亦能杀虫也如是者再即生肌不逾月愈医曰疮一月不治则有虫虫能蠕动气血亦随之故疮漏不可遽合则结毒实虫所为又曰人毎有疾经月不痊则必虚惫妇人则补脾血小儿则防惊疳二广则并治瘴疠由此医名大着　有人脚肚上生一疮久遂成漏经二年百药不効自度必死一山人见之云此鳝漏耳但以石灰二三升白沸汤泡薫洗如觉疮痒即是也如其言用灰汤淋洗果痒三两次遂干　一妇项下忽生一块肿渐缘至妳上肿起莫知何病偶用刀刺破出清水一碗日久疮不合有道人见之曰此蚁漏也缘用饭误食蚁得此耳询之果然道人云此易治但用穿山甲数片烧存性灰为末傅疮上遂愈盖穿山甲蚁之畏也　桞休祖者善卜筮其妻病鼠瘤积年不瘥垂命休祖遂卜得頥之复按卦合得姓石人治之当获鼠而愈也既而乡里有奴姓石能治此病遂灸头上三处觉佳俄有一鼠迳前而伏呼猫咋之视防头上有三灸处遂差
　　梅师云经云肾移寒于脾发为痈肿少气脾移寒于肝发为痈肿拘挛又云诸寒痈肿此皆安生岐伯曰生于八风之所变也又云地之湿气感则害人皮肉筋脉圣济云衣服过厚表易着寒所得之源大抵如此或发不变色或坚硬如石或捻之不痛久则然后变色疼痛渐软而成脓如泔而稀久不能瘥疮口不合变为疳漏败壊肌肉侵损骨髓以致痿痹宜以此骨碎补丸主之骨碎补丸方
　　骨碎补　补骨脂　熟地黄　川当归　续防石楠叶　黄茋　石斛　牛膝　杜仲　荜薢【以上各二两】附子【炮一两】白药　兎丝子　川芎　沙参羌活　防风　独活　天麻【各一两半】　此方与大偻方相表里前桂枝拾遗后有木瓜兎丝子白术
　　右为末炼蜜丸空心盐汤下
　　元戎云邢三郎家小儿病寒疽久不愈先以四物穿山甲汤透之复以地黄当归汤补之继以骨碎补丸外治阳气者精则养神柔则养筋开阖不得寒气从之乃生大瘘宜用
　　羌活　防风　细辛　附子　甘草　川芎续防　白药　白术　当归　桂心　麻黄黄茋　熟地黄　此方与前骨碎补丸相表里
　　营气不从逆于肉理乃生痈肿　陷脉为瘘留连肉腠腧气化薄傅为善畏及为惊骇
　　桂附丸　治气漏诸疮
　　桂心　附子【炮制米醋中浸再炮三五次去皮脐】厚朴【姜制】粉草【炙】白术【各一两】木香【二钱半】乳香【研二钱】
　　右为细末炼蜜丸如桐子大空心米饮下二三十丸丹溪云精要治冷漏诸疮与桂附丸此冷只因疮久不合风冷乗之血气不潮而成也厚朴虽温其泻卫尤速恐不若参茋佐以陈皮庶乎与病情相得此方治冷漏疮若寒而虚者只以加味十全汤随时令经络加减用之为当又虚甚者宜参术归茋膏
　　陷脉散　治漏疮及二三十年瘿瘤或大如杯盂久久不瘥致有漏溃令人骨肉消尽或坚或软或溃令人惊惕卧寐不安体中掣痛愈而复作
　　干姜【炮】琥珀【研】大黄　附子【炮去皮各一两】丹参【七钱半】石硫黄【研】白石英【研】钟乳粉【研】乌鱡骨【研各半两】
　　右为末贮以甆合韦嚢勿令泄气若疮湿即傅无汁即煎猪脂和傅之以干为度或死肌不消加芒硝二两益佳一法胡燕窠一枚
　　丹治漏疮
　　川芎【半两】细辛【二钱半】白芷稍【二钱半】甘草【细末】
　　右毎日作汤服上疮食后下疮食前看疮孔大小用隔年黄麻根刮去粗皮槌软撚成绳子撚入孔中至不可入则止日浅一日疮用好膏药贴之
　　子和小渠袁三因强冦入家伤其两胫外臁作疮数年不已脓汁常涓涓然但饮冷则疮间冷水浸淫而出延为湿疮求治戴人曰尔中焦当有緑水二三升涎数掬袁曰何也戴人曰当被盗时感惊气入腹惊则胆伤足少阳经也兼两外臁皆足少阳之部此胆之甲木受邪甲木色青当有緑水少阳在中焦如沤既伏惊涎在中焦饮冷水咽为惊涎所阻水随经两旁入疮中故饮水疮中水出乃上涌寒痰汗如流水次下緑水果二三升一夕而痂干真可怪也
　　尝治足膝下至踝漏疮通足肿大于好足二倍行步不全用五龙丸大下之者六番毎番皆五七行下后用黄檗苍术茋地黄甘草升麻葛根南星半夏牛膝滑石桂调之三四个月而安
　　本草治漏有头出脓水不止以啄木鸟一只烧灰酒调服一钱匕立瘥
　　东垣云疮医自幼至老凡所经验必须写之尝记疳瘘恶疮诸药不効者取蛴螬剪去两头安疮口上以艾炷灸之七壮一易不过七枚无不効者又法用乞火婆虫儿灸之同前法累验神効人皆秘之徃徃父子不传取附骨久疽及痔漏中管方
　　取黑骨鸡胫骨上等砒礵实之盐泥固济火煆通红取出地上出火毒去盐泥用骨研细饭丸如粟米大以纸撚送入孔窍内更用膏药贴之
　　本事雄黄治疮疡尚矣周礼疡医凡疗疡以五毒攻之郑康成注云今医方有五毒之药作之用黄堥置石胆丹砂雄黄矾石磁石其中烧三日三夜其烟上着以鸡羽取之以注创恶肉破骨则尽出杨大年尝记其事族人杨偶年少时有疡于颊连齿辅车外肿若覆瓯肉溃出脓血不辍吐之痛楚难忍疗之百方弥久不瘥人语郑法依法制药成注之疮中少顷取朽骨连两牙溃出遂愈信古方攻病之速也黄堥即瓦盒也
　　猪骨膏　治诸疮口气冷不瘥
　　猪筒骨【二筒取髓】松脂【二钱通明者研】乳香【另研】黄连【去须为末】白芨【研末各二钱半】铅丹【别研】黄蜡【各半两】
　　右捣研镕蜡和为膏不拘时傅之
　　附子散　治冷疮日夜发渇疼痛
　　附子【半两炮去皮脐】川椒【去目】雄黄【研细各二钱半】白矾【七钱半火煆研】腻粉【二钱研】　为细末研匀毎用清麻油调傅疮上
　　雄黄散　治冷疮暖疮口
　　雄黄【研】百合　乳香　黄檗【炙去粗皮】
　　墙上烂白蚬殻【小蚌蛤子是各一分】
　　右为细末研匀先用浆水煎甘草桞枝汤温洗拭干傅之
　　黑灵散　治漏疮
　　牡蛎粉　虢丹　硫磺【研各一分】露蜂房【剉二分】
　　右同炒令烟尽为细末入髪灰一分麝香少许和匀傅之
　　马齿苋膏　治一切瘘
　　马齿苋【隂干】腊月烛烬【各等分一作腊月鼠灰】
　　右为细末以腊猪脂和先以温泔清净洗拭干然后以药傅之日三
　　治脇下生漏疮如牛眼之状脓水不止
　　右以盐少许安白牛耳内然后取牛耳中垢以傅疮上即瘥如不用盐即牛耳不痒难取垢
　　治诸疮久不合口用炮附子去皮尖为细末唾津和随疮大小作饼置患处用艾壮于饼上灸之更用大补气血药用江西豆豉为饼多灸之亦効
　　神应膏　宋褚防御治理宗久漏疮诸方不効独此膏愈之如肠毒胃毒为丸服之神効
　　当归【一两一钱】赤药　大黄【各一两五钱】香白芷　官桂【各一两】参【一两三钱】川续防【一两二钱】莪术【一两】生地黄【一两二钱】
　　右九味细剉用真香油二斤浸春五日夏三日秋七日冬十日入锅内以文武火煎令黑色滤去渣如热天用黄丹廿两冷月十五两旋旋下丹不住手搅试水中沉为度不可令妇人鸡犬见如漏有孔者以膏送入孔内外以膏摊贴之
　　防榔散　治痈疽疮疖脓溃之后外触风寒肿焮硬脓水清稀出而不絶肉腠空虚恶汁臭败疮邉干及好肌不生及疗疳瘘恶疮浸渍不敛【方见溃疡敛疮口药即木香防榔黄连等分为末是也】
　　治漏外塞药
　　罏甘石【童便煆淬】牡蛎粉
　　右为极细末傅之
　　乌金散　贴恶疮疳瘘
　　橡斗子二个一实黄丹一实白矾末相合定用黑俏麻皮纒了火内烧研细加麝少许洗净疮贴之
　　东垣截疳散　治年深疳瘘疮
　　黄连　麝香【另研】龙脑【各半两】蜜陀僧　黄丹
　　白芨　白敛【各一两】轻粉【一钱】
　　右为细末和匀干掺在絍上以膏贴之
　　应効散【又名托里散】治气瘘疳蚀疮多年不効者
　　地骨皮【不拘多少冬月取只要皮防干】　为细末毎用纸撚蘸絍疮口内自然生肉更用米饮调二钱无时服日三
　　治漏疮以五倍子末和血竭末塞之
　　灸漏疮　足内踝上一寸【灸三壮六壮】　如在上者肩井鸠尾
　　肺脉微缓为痿瘘缓者多热
　　痈疽所兼诸证
　　渴
　　大法疮疡作渴不问肿溃但脉数发热而渴用竹叶黄茋汤脉不数不发热或脉数无力而渴或口干用补中益气汤若脉数便秘用清凉饮尺脉洪大按之无力而渴用加减八味丸若治口燥舌黄饮水不歇此丸尤妙薛疮疡作渴若焮痛发热便利调和者上焦热也用竹叶石膏汤肿痛发热大便秘澁者内脏热也用四顺清凉饮焮肿痛甚者热毒蕴结也用仙方活命饮漫肿微痛者气血虚壅也用补中益气汤若因胃火消烁而津液短少者用竹叶黄茋汤若因胃气虚而不能生津液者用补中益气汤若因胃气伤而内亡津夜者用七味白术散若因肾水干涸作渴或口舌干燥者用加减八味丸或先口干作渴小便频数而后患疽或疽愈后作渴饮水或舌黄干硬小便数而疽生者尤恶也茍能逆知其因预服加减八味丸补中益气汤以滋化源可免后患
　　丹痈疽发渴乃气血两虚用参茋以补气归地以养血或忍冬丸黄茋六一汤
　　伍氏云疮作渴甚急与神仙追毒丸取下恶毒清膻汤千金漏芦汤五香连翘汤六味车螯散万金散皆可选用利后仍渴却用生津补气药津液生气血完渴自止丹溪曰大渴而与利药非明示脉证何以知其当下
