<!-- { "loadSidebar": true } -->
　　托里抑青汤　治脾土虚弱肝木所侮以致饮食少思或胸膈不利等证
　　人参　白术　茯苓　半夏【各一钱】药　柴胡【五分】甘草【五分】陈皮【一钱】
　　右姜枣水煎服
　　托里清中汤　治脾胃虚弱痰气不清饮食少思等证人参　白术　陈皮　茯苓【各一钱】半夏【八分】桔梗【七分】甘草【五分】
　　右姜枣水煎服
　　托里益黄汤　治脾土虚寒水反侮土以致饮食少思或呕吐泄泻等证
　　人参　白术　陈皮　茯苓　半夏【各一钱】炮姜丁香　炙甘草【各五分】
　　右姜枣水煎服
　　托里越鞠汤　治六郁所伤脾胃虚弱饮食少思等证人参　白术【各二钱】陈皮　半夏【各一钱】山栀　川芎香附米　苍术【各七分】炙甘草【五分】
　　右姜枣水煎服
　　人参理中汤　治疮疡脾胃虚寒呕吐泄泻饮食少思肚腹作胀或胸膈虚痞饮食不入
　　白术　人参　干姜　甘草【炙各等分】
　　右姜枣水煎服
　　痛
　　夫疮疡之证不同寒热虚实皆能为痛止痛之法殊非一端世人皆谓乳没可以止痛殊不知因病制宜自有活法故因热而痛者以寒凉之剂折其热则痛自止也因寒而痛者以温热之药慰其寒则痛自除也因风而痛者除其风因湿而痛者除其湿燥而痛者润之塞而痛者通之虚而痛者补之实而痛者泻之脓郁而闭者开之恶肉侵溃者引之隂阳不和者调之经络滞澁者利之忧愁者逺志酒饮之虚寒而痛者乳香没药止之大抵痈疽不可不痛不可大痛若大痛闷乱者危薛新甫云疮疡之作由六淫七情所伤其痛也因气血凝滞所致假如热毒在内便秘而作痛者内疎黄连汤导之热毒炽盛焮肿而作痛者黄连解毒散治之不应仙方活命饮解之瘀血凝滞而作痛者乳香定痛散和之作脓而痛者托里消毒散排之脓胀而痛者针之脓溃而痛者补之若因气虚而痛四君加归茋血虚而痛四物加参茋肾虚而痛六味地黄丸口干作渴小便频数者加减八味丸此皆止痛之法也
　　托里消毒散加减法　若髙肿焮痛热毒也加黄连漫肿微痛气虚也去金银花连翘加参术　肿赤作痛血凝滞也加乳香没药如不应暂用仙方活命饮脓出反痛气血虚也去金银花连翘白芷加参茋归地　漫肿不痛或死肉不溃脾气虚也去三味加人参白术如不应加姜桂更不应急加附子
　　痈疽脓血大泄败臭痛甚宜用黄茋人参汤
　　黄茋人参汤
　　人参　苍术【米泔浸炒】白术【炒】陈皮　麦门冬【去心】当归【酒拌】神麯【炒】甘草【炙】五味子【杵各一钱】黄茋【炙二钱】黄檗【炒】升麻【各四分】　作一剂水二钟姜三片枣二枚煎八分食逺服
　　薛按前证七恶中之二恶也宜此方治之亦有溃后虚而发热或作痛少寐尤效若痛少止大便不实黄檗麦门冬可不用葢恐寒中也凡疮脓溃之后若脉洪大则难治自利者不治
　　痈疽大痛不止宜用加味解毒汤
　　加味解毒汤
　　黄茋【盐水拌炒】黄连【炒】黄芩【炒】黄檗【炒】连翘　当归【酒拌各七分】甘草【炙】白药　栀子仁【炒各一钱】　作一剂水二钟煎八分服之药下痛即止
　　按此方若脉洪大按之有力者用此解之其功甚捷亦有便秘脉实而痛者宜用内疎黄连汤下之若溃而反痛者宜用内补黄茋汤补之
　　内补黄茋汤
　　黄茋【盐水拌炒二钱】熟地黄【酒拌】人参　茯苓　甘草【炙各五分】药【炒】川芎　官桂　逺志【去心炒】当归【酒拌各八分】麦门冬【去心五分】　作一剂水一钟半姜三片枣二枚煎六分食逺服
　　当归和血散　治疮疡未发出内痛不可忍及治妇人产前产后腹痛
　　当归【二钱】乳香【半钱】没药【一钱半】白药【三钱】
　　右为细末毎服一钱水一中盏煎七分和滓温服日二妇人酒煎疮既发不须用疮痒者加人参木香妇人服之加赤药
　　迥疮金银花散　治疮疡痛甚色变紫黑者
　　金银花【连枝叶俱用剉研二两】黄茋【四两】甘草【一两】
　　右防咀用酒一升同入壶瓶内闭口重汤煮三两时辰取出去滓顿服之一方无黄茋
　　郭氏定痛托里散　治一切疮肿疼痛不可忍如少壮气充实先用疎利后服此药
　　粟殻【去蒂炒二两】当归　白药　川芎【各半两】
　　乳香　没药　桂【各三钱】
　　右防咀毎服五钱水煎
　　乳香止痛散　治一切疮肿疼痛不止
　　粟殻【六两制】白芷【三两】甘草【炙】陈皮【各一两半】乳香　没药【各一两】丁香【半两】
　　右防咀毎服三钱水一盏半煎
　　乳香黄茋散　治一切恶疮痈疽发背疔疮疼痛不可忍者或未成者速散已成者速溃败脓不假力砭其恶肉自下及治打扑伤损筋骨疼痛
　　黄茋【去芦】当归【酒洗】川芎　麻黄【去根节】甘草【生用】药人参【去芦】粟殻【各一两蜜炒】乳香【另研】没药【各五钱另研】陈皮【一两】
　　右为细末毎服三钱水一盏煎至七分去渣温服如疮在上食后在下食前服之
　　人参内托散　治疮疡溃脓而作痛者
　　人参　黄茋　当归　川芎　厚朴　防风桔梗　白芷　官桂　紫草　木香　甘草
　　右入糯米一撮水煎服
　　乳香丸　治发背及一切疽疮溃烂痛不可忍
　　乳香【别研】没药【别研】羌活　五灵脂　独活【各三钱】当归真菉豆粉　交阯桂　川白芷　白胶香【各半两】
　　右为细末炼蜜和丸如弹子大毎服一丸细嚼薄荷汤送下手足损痛不能起者加草乌用木瓜盐汤送下
　　乳香定痛散　治一切疮疡溃烂疼痛
　　乳香　没药【各五分】滑石　寒水石【各一两】氷片【一钱】
　　右为细末擦患处痛即止　敷药中加南星半夏能止痛更加蓖麻仁尤佳
　　豆豉饼　治疮疡肿痛硬而不溃及溃而不敛并一切顽疮恶疮用江西豆豉饼为末唾津和作饼子如钱大厚如三文置患处以艾壮于饼上灸之干则易之如背疮用潄口水调作饼覆患处以艾铺饼上灸之如未成者即消已成者亦杀其大毒如有不効气血虚败也
　　乳香膏　治诸疮痛久不瘥
　　乳香【一两别研】食盐　松脂　杏仁【去皮尖研各一两半】
　　生地黄【取汁二合】白羊肾脂【半斤】黄蜡【三两】
　　右先熬脂令沸下杏仁地黄汁蜡煎蜡镕尽入香盐松枝煎以桞箄搅令匀稀稠得所磁盒盛傅疮上日三二度
　　又乳香膏
　　木鳖子【去殻细剉】当归【各一两】桞枝【一尺八寸剉碎以清油四两煎令黒色次用后】乳香　没药【各半两】白胶香【明浄者四两同研细入油煎化用绵子滤之】
　　右炼药铁铫令极浄再倾前药油蜡在内温入黄丹一两半以两桞枝搅极得所再上火煎不住手搅油沸起住搅注在水中成珠不散为度秋冬欲软春夏欲坚倾在水中出火毒搜成剂收之
　　戴院使云有不傅药时大痛傅即不痛有不傅药不痛傅之则痛葢寒热风湿并忧怒等气积而内攻则痛不禁药拔出之故不痛也死血隂毒在中愈伏愈深愈不觉痛药发之于外故反痛也
　　出血
　　薛疮疡出血因五脏之气亏损虚火动而错经妄行也当求其经审其因而治之若肝热而血妄行者四物炒栀丹皮苓术肝虚而不能藏血者六味地黄丸心虚而不能主血者四物炒连丹皮苓术脾虚热而不能统血者四君炒栀丹皮若脾经郁结用归脾汤加五味子脾肺气虚用补中益气加五味子气血俱虚用十全大补隂火动用六味丸加五味子大凡失血过多见烦热发渴等证勿论其脉急用独参汤以补气经云血生于气茍非参茋归术甘温等剂以生心肝之血决不能愈若发热脉大者不治凡患血症皆当以犀角地黄汤为主翰林屠渐山年四十患湿毒疮疾误用轻粉之剂亏
　　损元气久不能愈一日将晡之际诊之肝脉忽洪数而有力余曰何肝脉之如此侵晨疮出黯血三四碗体倦自汗虽甚可畏所喜血黯而脉静余曰此轻粉之热血受其毒而妄行轻粉之毒亦得以泄邪气去而真气虚也当急用独参汤主之余重其为人体恤甚笃但惑于他言不果致邪气连绵不已惜哉　一人背疮出血烦躁作渴脉洪大按之如无此血脱发躁用当归补血汤二剂少愈又以八珍加黄茋山栀数剂全愈　一妇人溃后吐鲜血三碗许余用独参汤而血止用四君熟地芎归而疮愈此血脱补气阳生隂长之理也若用凉血降火沉隂之剂脾土生气复伤不惟血不归源而死无疑矣　一老妇手大指患疔为人针破出鲜血手背俱肿半体皆痛神思昏愦五日矣用活命饮始知痛在手疮势虽恶不宜大攻再用大补剂又各一剂外用隔蒜灸喜此手背赤肿而出毒水又各一剂赤肿渐溃又用托里药而瘥　南仪部贺朝卿陞山西少防别时余见其唇鼻青黑且时搔背问其故曰有一小疮耳余与视之果疽也此脾胃败壊为不治之证余素与善悲其途次不便殡敛遂托其僚友张东沙辈强留之勉与大补但出紫血虚极也或谓毒炽不能为脓乃服攻毒药一钟以致呕逆脉脱果卒于南都　佥宪张碧崖腰患疽醉而入房脉洪数两尺更大余辞不治将发舟其子强留顷间吐鼻血五六椀余意此肾经虚火而血妄行血必从齿缝出将合肉桂等补肾制火之药各用礶别煎熟听用血止拭齿视之果然遂合一钟冷服之热渴顿止少顷温服一钟脉细欲脱气息奄奄得药则脉少复良久仍脱其子疑内有脓欲刺之余曰必无乃以鹅翎管絍内果如余言次日脉脱脚寒至膝腹内如氷急用六君加姜附腹始温脓始溃疮口将完彼因侍者皆爱妾又患小便不通此隂已痿而思色以降其精精内败不出而然耳用加减八味丸料加参茋白术一剂小便虽愈疮口不敛而没
　　东垣圣愈汤　治诸恶疮血出不止以寒水石细末掺之立止或疮时间作黑色不可溃也药力去尽却红和如血出多而心烦不安不得眼睡此亡血也此汤主之
　　熟地黄　生地黄【各三钱】当归身【一钱半】川芎【二钱】黄茋【五分】人参【三分】
　　右防咀都作一服水一盏半煎至一盏去滓稍热服无时【按此方参茋与归地轻重悬殊必有讹也】
　　济生犀角地黄汤　治胃火血热妄行吐衂或大便下血者
　　犀角【镑末】生地黄　赤芍药　牡丹皮【各一钱半】升麻黄芩【炒各一钱】
　　右水煎熟入犀角末服
　　若因怒气而致加山栀柴胡若脾气虚而不能摄用归脾汤若肝脾火动而妄行用加味逍遥散若脾气虚而不能统用补中益气汤加炮黑干姜若血虚有火而妄行用四物加炮姜若肾经虚火而血妄行用六味丸料不应急加肉桂以引虚火归源
　　独参汤　治一切失血或脓水出多血气俱虚恶寒发热作渴烦躁葢血生于气故血脱补气阳生隂长之理也用人参二两枣十枚姜十片水煎徐徐服
　　托里消毒散加减法　脓多带赤血虚也去金银花连翘白芷三味加归地参术如不应暂用八珍汤加牡丹皮　忿怒晡热而出血肝火血虚也去三味加牡丹皮炒黑山栀熟地如不应暂用八珍汤送六味丸面青脇胀而出血肝气虚而不能藏血也去三味
　　加山茰山药五味子如不应兼六味丸　食少体倦而出血脾气虚而不能摄血也去三味加参术归地兼郁怒少寐更加逺志酸枣仁茯神龙眼肉如不应暂用归脾汤
　　疮僵肉
