<!-- { "loadSidebar": true } -->
　　托里消毒散加减法　忿怒胸痞肝气滞也去三味加桔梗山栀如不应暂用补中益气汤加桔梗枳殻倦怠胸痞中气虚也去三味加参术茯苓如不应暂用八珍汤加柴胡
　　目科视上
　　痈疽目科视上黑睛紧小白睛青赤肝挟火邪宜用泻青丸
　　泻青丸方
　　当归【酒拌】川芎　山栀仁【炒】羌活　　龙胆草【酒拌炒】防风　大黄【酒拌炒各等分】
　　右为细末炼蜜丸鸡头实大毎服一丸煎淡竹叶汤化下日进二三服如泻去大黄加荆芥或用黄连泻心汤一二剂亦可
　　薛按前证七恶中之三恶也若肝脉洪数者最当亦有目视不正睛不了了脉微或浮者乃真气虚也宜用大补之剂夫泻青者泻肝经之火邪也肝属木其色青故耳
　　四肢沉重
　　胃苓汤
　　苍术【米泔浸炒二钱】厚朴【姜制】陈皮　甘草【炙】白术【炒各一钱】茯苓【一钱七分】泽泻　木香　白芍药【炒各一钱】官桂【五分】淡竹叶【二十片】　作一剂水二钟姜三片枣二枚煎八分食前服
　　按前证七恶中之五恶也服而若脾气醒湿气除宜用参苓白术散之类多服恐导损津液
　　参苓白术散
　　人参　茯苓　白术【炒】莲肉【去心】缩砂仁【炒杵】
　　薏苡仁【炒】山药【各二两】桔梗【炒】甘草【炙】白扁豆【去皮姜汁浸炒各一两】
　　右为细末毎服二钱用石菖蒲煎汤调下












　　证治准绳卷一百四
<子部,医家类,证治准绳>
　　钦定四库全书
　　证治准绳卷一百五
　　明　王肯堂　撰
　　外科
　　寒热徃来
　　托里消毒散加减法　口苦寒热徃来肝火血虚也去三味加柴胡熟地　因怒寒热徃来肝火气虚也加柴胡黄芩如不应暂用八珍汤加炒山栀炒酸枣仁酒炒黒龙胆草　体倦寒热徃来肝脾气滞也去三味加参茋归术如不应暂用补中益气汤　内热晡热或寒热徃来隂血虚也去三味加芎归牡丹皮柴胡如不应暂用八珍汤加牡丹皮　畏寒或寒热徃来胃气虚也去三味加参苓白术升麻如不应暂用补中益气汤　脇痛痞满或寒热徃来肝气滞也去三味加青皮木香如不应属气血虚也更加芎归参术　若妇人劳役恚怒或适经行发热谵语或夜间热甚乃热入血室也去三味加生地丹皮柴胡如不应暂用加味四物汤
　　厥逆
　　加减托里消毒散　治四肢逆冷乃肾气虚寒也去三味加桂附仍佐以八味丸
　　面目浮肿
　　痈疽声嘶色败唇鼻青赤面目浮肿宜调胃白术散调胃白术散
　　白术【炒】茯苓【各二钱】陈皮　白药【炒】槟榔
　　泽冩【各一钱】木香【五分】
　　右一剂水二钟姜三片煎八分食后服如肿不退加白术【炒】枳实【防炒各一钱】
　　薛按前症乃七恶也用此方若湿除气少退用六君子汤参苓白术散之类大便不实尤効再用槟榔木香恐伤真气也亦有真气虚而致前症者尤不宜用二药
　　阳气脱陷
　　薛疮疡阳气脱陷或因尅伐之剂或因脓血太泄或因吐防之后或因误而入房若发热头痛小便淋濇或滑数便血目赤烦喘自汗发热气短头晕体倦热渴意欲饮水投水恶寒憎寒身热恶衣扬手掷足汗出如水腰背反张郑声不絶此无根虚火之假热症若畏寒头痛咳逆呕吐耳聩目蒙小便遗难防利肠鸣里急腹痛玉茎短缩冷汗时出齿牙浮动肢体麻痹或厥冷身痛或咬舌啮唇舌根强硬此阳气脱陷之真寒证皆勿论其脉勿论其疮但见一二急用参附汤补之多有复生者大凡溃后劳役元气亏损或梦遗精脱或滑数便血或外邪乘之或误用寒凉气血脱陷而致斯症治以前药亦有复生者　内翰杨臯湖孟夏患背疽服尅伐之剂二旬余矣漫肿坚硬重如负石隔蒜炙五十余壮背遂轻以六君加砂仁二剂涎沫涌出饮食愈少此脾虚阳气脱陷剂用温补反呕不食仍用前药作大剂加附子姜桂又不应遂以参茋各一斤归术陈皮各半斤附子一两煎服三日而尽流涎顿止腐肉顿溃饮食顿进再用姜桂等药托里健脾腐脱而疮愈矣　少防史南湖之内夏患疽不起发脉大而无力发热作渴自汗盗汗用参茋大补之剂益加手足逆冷大便不寛喘促时呕脉微细按之如无惟大冲不絶仍以参茋白术当归茯苓陈皮计斤许加附子五钱水煎两钟作一服诸症顿退脉息顿复翌日疮起而溃仍用前药四剂后日用托里药调理两月余而消　一妇卧牀十三年矣遭回禄益加忧郁明年三月右肩下发一块焮肿如瓯中赤外白先用凉药一剂不解次用十宣散四剂加痛略红迎医视之连投参茋丁桂防芷之剂脓溃云无恙矣辞去晕呕逆恶寒战栗顶陷脓清偶检外科发挥发背门云若初起一头如黍不肿不赤烦躁便秘四五日间生头不计其数疮口各如含一粟名曰莲房发云云始骇为恶症治法虽详不谙于行迎薛至诊云辛凉解散气血两虚者忌之连投参茋归术地黄姜附大剂肿髙脓稠兼纴乌金膏数日果腐落筋如脂膜者数片人参毎服至八钱日进二服逾两月平复
　　附子理中汤　治疮疡脾胃虚寒或误行攻伐手足厥冷饮食不入或肠鸣腹痛呕逆吐防
　　附子　人参　茯苓　白药【各三钱】白术【四钱】
　　右水煎服
　　姜附汤　治疮疡真阳亏损或误行汗下或脓血出多失于补托以致上气喘急自汗盗汗气短头晕人参　附子【炮去皮脐各一两】干姜【炮】白术【各五钱】
　　右作二剂水煎服
　　参附汤　治失血过多或脓瘀大泄或寒凉汗下真阳脱陷上气喘急自汗盗汗气短头晕等症急服以救元气缓则不治
　　人参【一两】附子【炮去皮脐五钱】
　　右姜五片水煎服不应倍之
　　内痈
　　素问曰肝满肾满肺满皆实即为肿【王注云满谓脉气满实肿谓痈肿】肺之痈喘而两胠满【仲景云肺痈吐脓如米粥咽燥振寒】肝痈两胠满卧则惊不得小便　肾痈脚下至小腹满【大竒论林亿云脚下当作胠下千金云肠痈之为病小腹肿强按则痛便数似淋仲景云肠痈小腹痞坚盖小腹痛而痞坚者肾痈也小便】
　　【数而似淋者肠痈也即肺痈肝痈之属】
　　辨藏府内疮
　　中府隐隐痛者肺疽　　其上肉微起者肺痈巨阙隐隐痛者心疽　　其上肉微起者心痈期门隐隐痛者肝疽　　其上肉微起者肝痈章门隐隐痛者脾疽　　其上肉微起者脾痈京门隐隐痛者肾疽　　其上肉微起者肾痈中脘隐隐痛者胃疽　　其上肉微起者胃痈天枢隐隐痛大肠疽　　其上肉微起大肠痈丹田隐隐痛三焦疽　　其上肉微起三焦痈闗元隐隐痛小肠疽　　其上肉微起小肠痈
　　懐忠丹　治内痈有败脓败血腥秽殊甚所致脐腹冷痛用此推脓下血
　　白芷　单叶红蜀葵花根【各一两】白矾【枯】白药【各五钱】　右研为末镕黄腊丸如梧子大空心米汤下三十丸推脓下血出尽后服十宣散补之忌发物【又方猪膏煎鲫鱼食治疡痈又方以鼈甲烧存性末服之】
　　肺痈丹溪云痈疽发于内者肺痈肝痈肾痈肠痈内痈附骨痈惟肺痈须先解表今表而出之
　　千金欬唾脓血其脉数实者为肺痈若口中欬即胷中隐痛脉反滑数此肺痈也　问曰病者欬逆何以知其肺痈当有脓血吐之则死其脉何如曰寸脉微而数微为风数为热微则汗出数则恶寒风中于卫呼气不入热逼于荣吸气不出风伤皮毛热伤血脉风舍于卫其人则欬口干喘满咽燥不渴多吐浊沫时时振寒热之所过血为凝滞蓄结痈脓吐如米粥始萌可救脓成则死　问曰振寒发热寸脉滑数其人饮食起居如故此为痈肿医反不知以伤寒治之不应何以知有脓脓之所在何以别知其处师曰假令脓在胸中者为肺痈其脉数欬吐有脓血设脓未成其脉自数去但数为脓已成也　薛夫肺者五脏之华葢也处于胸中主于气候于皮毛劳伤气血腠理不宻外邪所乘内感于肺或入房过度肾水亏损虚火上炎或醇酒炙煿辛辣厚味薰蒸于肺或咳唾痰涎汗下过度重亡津液之所致也其恶风咳鼻塞项强胸脇胀满呼吸不利咽燥作渴甚则四肢微肿咳唾脓血若吐痰臭浊脓血腥秽胸中隐隐微痛右手寸口脉数而实者为肺疽若唾涎沬而无脓脉数而虚者为肺痿也若咳喘急者小青龙汤咳胸胀者葶苈大枣防肺汤咳脓腥浊者桔梗汤咳喘短气或小便短少者佐以参茋补肺汤体倦食少者佐以参术补脾汤咳唾痰壅者肾虚水泛也六味地黄丸口干咽燥者虚火上炎也加减八味丸此症皆因脾土亏损不能生肺金肺金不能生肾水故始萌则可救脓成则多死若脉微而数者未有脓也甚而数者已有脓也内经曰血热则肉败荣卫不行必将为脓大凡肺疮咳唾脓血久久如粳米粥者难治若唾脓而不止者亦不可治也其呕脓而自止者自愈其脉短而澁者自痊面色当白而反赤者此火之尅金皆不可治茍能补脾肺滋肾水庶有生者但恐专攻其疮脾胃益虚鲜有不误者矣
