<!-- { "loadSidebar": true } -->
　　丹溪治一少妇胸膺间溃一窍脓血与口中所咳相应而出以参茋当归加退热排脓等药而愈一云此因肺痿所致　项彦章治一人病胸膈壅满昏不知人项以杏仁薏苡之剂灌之立苏继以升麻桔梗黄茋消其脓服之逾月瘳项所以知其病者以阳明脉浮滑隂脉不足也浮为火而滑为血聚始由风伤肺故结聚客于肺隂脉之不足则过于宣逐也诸气本乎肺肺气治则出入易苑陈除故行其肺气而病自已　汪石山治一妇年近三十形色瘦白素时或咳一两声月水或前或后夏月取凉遂咳甚不能伏枕者月余痰中或带血或兼脓急则吐食医用芩连二陈不効复用参茋等补药病重汪视左脉浮滑右脉稍弱而滑幼伤手腕掌不能伸右脉似难慿矣乃以左脉验之恐妊兼肺痈也遂以清肺泄肺之剂进之三服而能着枕痰不吐脓不咯惟时或恶阻汪曰此妊之常病也教用薏苡仁白术茯苓麦冬黄芩阿胶煎服病减月余复为诊脉皆稍缓而浮与热已减矣但吐红太多未免伤胃教用四君子加陈皮黄芩枳殻煎服调理妊至六月食鸡病作却鸡而愈至九月病又复作声哑令服童便获安汪曰产后病除乃是佳兆病若复作非吾所知月足而产脾胃病作加泄竟不救　薛立斋治一儒者患肺痈鼻流清涕咳唾脓血胸膈作胀此风邪外伤也先用消风散加乱髪灰二服而鼻利又用四君加芎归及桔梗汤而愈后因劳役咳吐脓小便滴沥面色黄白此脾土不能生肺金肺金不能生肾水也用补中益气汤六味地黄丸而愈　一儒者因素善饮咳脓项强皮肤不泽此脾肺气虚外邪所乗而成肺痈也先用桔梗汤后用人参补肺汤而痊　一男子咳唾痰脓胸腹膨胀两寸与右闗脉皆洪数此火不能生土而土不能生金也用桔梗汤为主佐以补中益气汤而愈　一人不时咳作渇自汗发热便数自用清肺降火理气渗利之剂服之反小便不通面目赤色唇烈痰壅脾肺肾三脉浮大按之而数此足三隂亏损不能相生当滋化源否则成痈矣不信仍用分利之药后果患肺痈余用桔梗汤及六味丸而愈　一男子面赤吐脓发热作渴烦躁引饮脉洪数而无伦次先用加减八味丸加麦门大剂一服热渴顿止即熟睡良久觉而神爽索食再剂诸症顿减仍用前药更以人参五钱麦门二钱五分五味二钱水煎代茶饮日一剂月余而安此证面赤者当补肺肾面白者当补脾肺治者验之　一妇素血虚发热咳或用痰火之剂后吐脓血面赤脉数甚势甚危此脓成而血气虚也余用八珍汤以补元气用桔梗汤以治肺症脉症渐愈　一妇感冐风寒或用发表之剂反咳喘急饮食少思胸膈不利大便不通右寸闗脉浮数欲用通利之剂余曰此因脾土亏损不能生肺金若更利之复耗津液必患肺痈矣不信仍利之虚证悉至后果吐脓予朝用益气汤夕用桔梗汤各数剂吐脓渐止又朝仍用前汤夕用十全大补汤各五十余剂喜其善调理获愈一妇咳吐痰胸膈作痛右寸闗浮滑项下牵强此脾胃积热成痰非痈患也以二陈汤加山栀白术桔梗治之而痊　一妇素血虚内热时咳甲辰孟冬两尺浮洪余曰当防患肺症丙午孟春果咳左右寸脉洪数此心火刑尅肺金而成肺痈也脓已成矣夏令可忧余用壮水健脾之剂稍愈彼不慎调摄果殁于仲夏
　　小青龙汤　治肺受风寒咳喘急
　　半夏【汤泡七次二两半】干姜【炮】细辛　麻黄【去节】肉桂药　甘草【炙各三两】五味子【蜜拌炒二两】
　　右毎服五钱姜水煎服
　　葶苈大枣泻肺汤　治肺痈喘不得卧
　　葶苈【炒黄研细丸如弹子】大枣【十二枚】水三升入枣先煮取二升去枣入葶苈又煮一升顿服之又曰治肺痈胸满胀一身并面目浮肿鼻塞清涕出不知香臭酸辛咳逆上气喘鸣追塞用前方三日一剂可至三四剂须先与小青龙汤一剂乃与之
　　桔梗汤　治欬而胸满振寒脉数咽干不渴时出浊唾腥臭久久吐脓如粥者肺痈也
　　桔梗　甘草【炙各一两】用水三升煮取一升去滓分温再服则吐脓血也亦治喉痹三因甘草倍之毎四钱名四圣散千金亦名桔梗汤用桔梗三两甘草二两服后必吐脓血
　　苇茎汤　治肺痈又云一本治欬有微热烦满心胸甲错
　　苇茎【三升切】薏苡仁【半升】冬瓜仁【半升】桃仁【五十枚去皮】用水一斗先煮苇叶得五升去滓入诸仁煮取二升分温五服当吐如粥【千金云肺痈当吐脓血　苇茎即汀洲间芦荻之粗种也】
　　治吐脓血如肺痈状口臭他方不应者宜消风散入男子髪灰研细入和之清米饮下可除根只两服亦治吐血【消风散方荆芥川芎羌活人参茯苓僵蚕防风藿香蝉脱各二钱厚朴陈皮各半两为末是也】
　　韦宙独行方　治心胸甲错为肺痈黄昏汤主之用夜合皮掌大一片水三升煮取二升分再服【夜合树按本草即乌农树也】
　　右肺痈症治要略以小青龙汤先与一剂乃行气取脓之药将以解表之风寒邪气此治肿疡之例也后以韦宙方终之者将以补里之隂气此治溃疡之例也【已上六方皆丹溪所集】
　　如圣丸【梅师】　治风热毒气上攻咽喉痛痹肿塞妨闷及肺痈喘唾脓血胸满振寒咽干不渴时出浊沬气臭腥秽久久咯脓状如米粥
　　樟脑【另研】牛黄【另研】桔梗　甘草【生用各一钱】　为细末炼蜜丸毎两作二十丸毎用一丸噙化
　　济生桔梗汤　治肺痈心胸气塞咳唾脓血心神烦闷咽干多渴两足肿满小便赤黄大便多澁用桔梗贝母川归瓜蒌仁枳殻薏苡仁桑白皮防风已上各一两生甘草杏仁蒸百合各半两黄茋一两半右修合防咀毎服四钱水一碗半生姜五片煎至八分去滓服若大便秘加大黄小便秘加木通
　　仲景桔梗白散　治欬而胸满振寒脉数咽干不渴时出浊唾腥臭久久吐脓如米粥者为肺痈
　　桔梗　贝母【各三分】巴豆【去皮炒研如脂一分】
　　右三味为散强人饮服半钱匕羸者减之病在膈上者吐脓血膈下者泻出若下多不止饮冷水一碗则定【此亦要略方丹溪不删采用之者必有微意存焉】
　　肺痈医垒元戎搜风汤吐之
　　牡丹散【本事】　治肺痈吐脓血作臭胸乳间皆痛
　　牡丹皮　赤药　地榆　苦梗　薏苡仁川升麻　黄芩　生甘草【各一钱半】
　　右作一服水二钟煎至一钟食逺服　一方无黄芩加生姜煎名升麻汤
　　如金解毒散　治肺痈
　　桔梗【一钱】甘草【一钱半】黄连【炒】黄芩【炒】黄檗【炒】山栀【炒各七分】作一剂水二钟煎八分作十余次呷之勿急服
　　按此方乃降火解毒之剂也发热烦渴脉洪大者用之俱効若脉数咳痰腥臭或唾脓瘀宜用桔梗汤大抵肺痈之症肺脉洪大或吐脓不止者难治脓自止脉短濇者自愈面赤火尅金也不治
　　桔梗汤　治男妇欬而胸膈隐痛两脚肿满咽干口燥烦闷多渴时出浊唾腥臭名曰肺痈小便赤黄大便多澁
　　桔梗　贝母　当归【酒浸】瓜蒌仁　枳殻【防炒】薏苡仁【微炒】桑白皮　防己【去粗皮】甘草节【各一两】百合【蒸】黄茋【各一两半】北五味子　甜葶苈　地骨皮　知母杏仁【各半两】
　　右剉碎毎服四钱水一盏半生姜三片煎七分不拘时温服咳者加百药煎热加黄芩大便不利加煨大黄少许小便澁甚加木通车前子煎烦躁加白茅根煎咳而疼甚加人参白芷煎
　　四顺汤　治肺痈吐脓五心烦热壅闷咳
　　贝母【去心】紫苑【去苗土】桔梗【炒各一两】甘草【炙剉半两】
　　右捣筛毎服三钱水一盏煎五七沸去滓不拘时稍冷服如咳甚加去皮尖杏仁三枚同煎小儿量减
　　治肺痈方
　　右用薏苡米为末糯米饮调下或入粥内煮吃亦可一方用水煎服当下脓血便愈
　　泻白散　治肺痈
　　桑白皮【炒二钱】地骨皮　甘草【炙】贝母【去心】紫苑桔梗【炒】当归【酒拌各一钱】作一剂水一钟姜三片煎八分食逺服
　　薛按此方乃泻肺邪消毒之剂也若喘咳唾痰沫肺脉浮数者用之有効如脉大发热作渴宜用解毒散解之而后用此剂其或唾脓之际宜排脓如唾脓后及脉将安宜补肺初起胸膈胀满喘急咳宜发散表邪
　　济生排脓汤　治肺痈得吐脓后以此排脓补肺生绵黄茋二两细末毎二钱水一盌煎五分服
　　肺痈收敛疮口止有合懽树皮白敛煎汤饮之
　　排脓散　治肺痈吐脓后宜服此补肺
　　黄茋【盐水拌炒】白芷　五味子【炒杵】人参【各等分】
　　为细末毎服三钱食后蜜汤调下
　　寜肺汤　治咳唾脓自汗上气喘急用此补肺及治荣卫俱虚发热自汗
　　人参　当归【酒拌】白术　熟地黄　川芎　白药甘草【炙】五味子【捣】麦门冬【去心】桑白皮【炙】阿胶【蛤粉炒各一钱】白茯苓【一钱】　作一剂水二钟姜三片煎八分食后服
　　人参补肺汤　治肺症咳喘短气或肾水不足虚火上炎痰涎涌盛或吐脓血发热作渴小便短澁
　　人参　黄茋　白术　茯苓　陈皮　当归【各一钱】山茱萸肉　山药【各二钱】麦门冬【七分】甘草【炙】五味子【各五分】熟地黄【自制一钱半】牡丹皮【八分】
　　右姜枣水煎服
　　人参平肺散　治心火尅肺为疽痿咳喘呕痰涎壅盛胸膈痞满咽嗌不利若因肝木太过而致当补肺若因肾水不足而患当补脾肺若因心火旺而自病当利小便
　　人参　陈皮　甘草　地骨皮　茯苓【各一钱】知母【炒七分】五味子【炒杵四分】青皮　天门冬【去心各五分】桑白皮【炒一钱】
　　右水煎服
　　参茋补脾汤　治肺疽脾气亏损久咳吐脓涎或中满不食必服此药补脾土以生肺金否则不治
　　人参　白术【各二钱】黄茋【二钱五分】茯苓　陈皮　当归【各一钱】升麻【三分】麦门冬【七分】五味子【四分】桔梗【六分】甘草【炙五分】
　　右姜枣水煎服
　　葶苈散　治脾痈咳气急睡卧不安心胸胀满甜葶苈子【二两半隔纸炒赤色】百合【炒】白附子　北五味子【炒】甘草节　罗参　欵冬花　百药煎　紫苑【去木各一两】大硃砂【半两另研】
　　右为末毎服二钱灯心汤调下
　　补肺散　治肺痈已吐出脓血以此润防
　　真钟乳粉【一两】白滑石【二两】
　　右研细毎服三钱米饮调下
　　理肺膏　治肺痈正作咳唾不利胸膈迫塞
　　诃子【去核】百药煎　五味子【微炒】条参【去芦】欵冬花蘂杏仁　知母　贝母　甜葶苈子　紫苑　百合甘草节【各五钱】
　　右为末用白茅根净洗秤三斤研取自然汁入磁石器中熬成膏更添入好蜜二两再熬匀调和煎药为圆如梧子大温水吞下
　　五香白术散　寛中和气滋益脾土生脾金进美饮食沉香　木香　明乳香　丁香　藿香叶【各半两】白术　罗参　白茯苓　薏苡仁　山药　扁豆桔梗　缩砂　白豆防　粉草　莲肉【各一两】
　　右为末苏盐汤调空心服枣汤亦可有汗加浮麦煎汤下
　　肺痈已破入风者不治　肺痈吐脓后其脉短而濇者自痊浮大者难治其面色白而反赤者此火之尅金皆不可治
