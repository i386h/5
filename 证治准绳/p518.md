<!-- { "loadSidebar": true } -->
　　金匮方论曰热在上焦者因欬为肺痿肺痿之病何从得之或从汗出或从呕吐或从消渴小便利数或从便难又被快药下利重亡津液故寸口脉数其人欬口中反有浊唾涎沫者为肺痿之病若口中辟辟燥欬即胸中隐隐痛脉反滑数此为肺痈欬唾脓血脉数虚者为肺痿数实者为肺痈　娄此言肺痿属热如欬久肺伤声哑声嘶咯血此属隂虚火热甚是也本论治肺痿吐涎沬而不欬者其人不渴必遗尿小便数以上虚不能制下故也此为肺中冷必多涎唾用炙甘草干姜此属寒也肺痿吐涎多心中温液者用炙甘草汤此补虚劳也亦与补隂虚火热不同是皆宜分治之故肺痿又有寒热之异也
　　精劳伤血气腠理虚而风邪乗之内盛于肺也则汗出恶风咳短气鼻塞项强胸脇胀满久久不瘥已成肺痿也　保肺痈者由食啖辛热炙煿或酣饮热酒燥热伤肺所致治之宜早
　　肠痈千金谓妄治必杀人肠痈为病小腹重而强按之则痛便数似淋时时汗出复恶寒身皮甲错腹皮急如肿状其脉数者小有脓也巢云洪数者已有脓脉若迟者未有脓甚者腹胀大转侧有水声或绕脐生疮或脓自脐出或大便出脓血　脉经问曰羽林妇病何以知肠有脓师曰脉滑而数滑则为实数则为热滑则为荣数则为卫卫数下降荣滑上升荣卫相干血为败浊小腹痞坚小便或澁或自汗出或复恶寒脓为已成设脉迟则为瘀血血下即安　丹溪云肠痈大肠有热积死血流注桃仁承气汤加连翘秦艽　薛肠痈因七情饮食所致治法脉迟者未有脓也用大黄汤下之脉洪数者已有脓也用薏苡仁汤排之小腹疼痛小便不利脓壅滞也牡丹皮散主之若大便或脐间出脓者不治内经曰肠痈为病不可惊惊则肠防而死故患是者其坐卧转侧理宜徐缓时少饮薄粥及服八珍汤固其元气静养调理庶可保全其生　丹溪治一女子腹痛百方不治脉滑数时作热腹微急曰痛病脉当沉细今滑数此肠痈也以云母膏一两丸梧子大以牛皮胶镕入酒中并水下之晌时服尽下脓血愈　一妇以毒药去胎后当脐右结一块痛甚则寒热块与脐髙一寸痛不可按脉洪数谓曰此瘀血流溢于肠外肓膜之间聚结为痈也遂用补气血行结滞排脓之剂三日决一锋针脓血大出内如粪状者臭甚病妇恐因调气血生肌则内外之窍自合不旬日而愈　吕沧洲治郡守李母厐病小腹痛众医皆以为瘕聚久药不効吕诊循其少隂脉如刀刃之切手胞门芤而数知其隂中痛痈结小肠也告之曰太夫人病在幽隐不敢以闻幸出侍人语之乃出老妪吕曰苦小肠痈以故脐下如瘕聚今脓已成痛迫于玉泉当不得前后溲溲则痛甚妪拜曰诚如公言遂用国老将军为向导麒麟竭虎珀之类攻之脓自小便出应手愈　吕又治一小儿十二岁患内痈腹胀脐凸而颇鋭医欲刺脐出脓其母不许请吕视之见一僧踞炉炽炭然铜筯一枚烈火中瞪目视翁曰此儿病痈发小肠茍舍刺脐无他法吕谕之曰脐神阙也针刺所当禁矧痈舍于内惟当以汤丸攻之茍如而言必杀是子矣僧怒趋而出吕投透脓散一剂明日脓自气合溃继以十竒汤下万应膏丸而瘥　虞恒徳治一人得潮热微似疟但小腹右邉有一块大如鸡卵作痛右脚不能伸缩一医作奔豚气治十余日不验虞诊其脉左寸芤而带濇右寸芤而洪实两尺两闗俱洪数曰此大小肠之间欲作痈耳幸脓未成犹可治与五香连翘汤加减与之间以蜈蚣炙黄酒调服之三日愈　儒医李生治一冨家妇有疾诊之曰肠胃间有所苦耶妇曰肠中痛不可忍而大便从小便出医皆谓古无此证不可治李曰试为筹之若服我之药三日当瘳用小丸子数十丸煎黄茋汤下之下脓血数升而愈其家喜问治法李曰始切脉时觉芤脉见于阳部脉诀云寸芤积血在胸中闗内逢芤肠里痈此痈在内所以致然所服者乃云母膏为丸耳切脉至此可以言医矣　薛已治通府张廷用患之两月余矣时出白脓体倦恶寒此邪气去而中气虚也乃用托里散兼益气汤徐徐呷之又令以猪肚肺煮烂取其汤调米粉煮时呷半盏后渐调理而痊　一男子里急后重下脓胀痛此脾气下防用排脓散蜡矾丸而愈后因劳役寒热体倦用补中益气汤而安　一妇人小腹胀痛小便如淋时时汗出此瘀血凝结于内先以神効瓜蒌散二剂少愈更以薏苡仁汤而愈　一妇人小腹胀痛而有块脉芤而澁此瘀血为患也以四物加胡索红花桃仁牛膝木香二剂血下而瘥　一妇人小腹胀痛大便秘澁转侧有水声脉洪数此脓瘀内溃也以梅仁汤一剂下瘀血诸症悉退再以薏苡仁汤二剂而瘥　一妇人脓成胀痛小便不利脉洪数此脓毒内溃也服太乙膏三钱脓下甚多更以瓜蒌散蜡矾丸及托里散而安【如用云母膏尤妙】　一妇人产后恶血不止小腹作痛服瓜子仁汤下瘀血而痊几瘀血停滞宜急治之缓则腐化为脓最为难治若流注闗节则为败症
　　薏苡附子散　治身甲错腹皮急如腹胀本无积聚身热脉数者
　　附子【炮二分】败酱【五分】薏苡仁【一钱】
　　右为末毎服方寸匕以水二合煎频服小便当下三因薏苡附子同前败酱用一两一分毎四钱水盏半煎七分去渣空心服
　　按此方乃辛热之剂也若积久隂冷所致宜用丹溪云身甲错腹皮急按之濡如肿状腹无积聚身无热脉数此肠内有痈积久隂冷所致故金匮有用附子温之即此方也
　　牡丹汤　治肠痈小腹肿痞按之即痛小便如淋时时发热自汗恶寒其脉迟者脓未成可下之当有血洪数者脓已成不可下
　　牡丹皮　瓜蒌仁【各一钱】桃仁【去皮尖】芒硝【各二钱】大黄【五钱】
　　右作一服水二钟煎至一钟去滓入硝再煎数沸不拘时服
　　按此乃破血之剂也如发热自汗恶寒小腹作痛小便如淋脉迟者有効丹溪云小腹肿痞按之痛小便如淋或自调发热身无汗复恶寒其脉迟者脓未成宜下之当有血此内结热所成也故金匮有用大黄利之即此方也若无前证恐不宜用亦有腹内胀痛脉滑数或脓已下或后重时时而下宜用排脓散太乙膏蜡矾丸及托里药
　　薏苡仁汤　治肠痈腹中防痛烦毒不安或胀满不食小便澁妇人产后虚热多有此病纵非痈但疑似间便可服
　　薏苡仁　瓜蒌仁【各三钱】牡丹皮　桃仁【各二钱】
　　右作一服水二钟煎至一钟不拘时服
　　按此方药品和平其功且速常治腹痛或发热或胀满不食水道澁滞产后多有此证或月经欲行或行后或作痛尤効
　　牡丹散　治肠痈冷证腹濡而痛时时利脓
　　牡丹皮　人参　天麻　白茯苓　黄茋　木香当归　川芎　官桂　桃仁【去皮尖各七钱半】白芷薏苡仁　甘草【炙各五分】　为细末毎服三钱用水一钟煎至七分食前温服
　　梅仁汤　治肠痈里急隐痛大便秘澁
　　梅核仁【四十九粒去皮尖】大黄【三两】牡丹皮【一两七钱半】
　　芒硝【二两半】冬瓜仁【四两】犀角【镑一两半】
　　右剉如麻豆大毎服五钱水二盏煎至一盏去滓温服以利下脓血三两行为度
　　大黄汤　治肠痈小腹坚硬肿大如掌而热按之则痛其上色或赤或白小便稠数汗出增寒其脉迟者未成脓如脉数则脓已成
　　大黄【剉炒】牡丹皮　硝石【研】芥子　桃仁【汤浸去皮尖双仁炒各半两】
　　右剉碎毎服五钱水二盏煎至一盏去滓空心温服以利下脓血为度未利再服
　　四圣散【一名神効瓜蒌散】治肠痈痈疽生于脑髭背腋孔便毒服之神効
　　生黄瓜蒌【一枚去皮】粉草【四钱研末】没药【研末二钱】乳香【研末一钱】
　　右用好红酒二大椀慢火煎至一椀分作两服两日服尽大便顺导恶物妙若干瓜蒌则用两枚一方若病在上食后服病在下食前服毒已结成即脓化为水毒未成即于小便中出疾甚再合服以退为度
　　郭氏瑞効丸【方见肿疡】
　　云母膏　治一切痈疽疮疖折伤等症
　　蜀椒【去目及闭口者微炒】白芷　没药　赤药　肉桂当归　盐花　菖蒲　麒麟竭　黄茋　白芨芎防　木香　龙胆草　白蔹　防风　厚朴麝香　桔梗　柴胡　松脂　人参　苍术黄芩　乳香　附子　茯苓　良姜　合欢皮【各五钱】硝石　甘草　云母【各四两】桑白皮　槐枝桞枝　柏叶　水银【以绢另包待膏成以手细弹在上名养膏母】陈皮【各二两】清油【四十两】黄丹【二十两】
　　右除硝石云母麒麟竭乳香没药麝香盐花黄丹八味另研外余药并细切入油浸七日文火煎以桞枝不住手搅匝沸乃下火沸定又上火如此者三次以药黒色为度去渣再熬后入丹与八味末仍不住手以槐桞枝搅滴水中成珠不软不硬为度磁器收贮温将水银弹上用时先刮去水银或服或贴随宜用之其功甚大也
　　排脓散　治肠痈小腹胀痛脉滑数或里急后重或时时下血
　　黄茋【盐水拌炒】当归【酒拌】金银花　白芷　穿山甲【蛤粉炒】防风　连翘　瓜蒌【杵】甘草【各一钱】作一剂水二钟煎八分食前服若脓将尽去穿山甲连翘加当归川芎或为末毎服三钱食后蜜汤调下亦可
　　神仙蜡矾丸　治肠痈内托神妙不问老幼皆可服之无不効最止疼痛不动脏腑
　　黄蜡【半两要黄色者一方用七钱】白矾【一两要通明者细研】
　　右镕化黄蜡和矾为丸如梧桐子大毎服二十丸渐加至三十丸食逺用温白汤送下
　　胃脘痈素问帝曰人病胃脘痈者诊当何如岐伯曰诊此者当胃脉其脉当沉细沉细者气逆【甲乙经沉细作沉澁】逆者人迎甚盛甚盛则热人迎者胃脉也逆而盛则热聚于胃中而不行故胃脘为痈也【病能篇】
　　薛圣济总録云胃脘痈由寒气隔阳热聚胃口寒热不调故血肉腐壊以气逆于胃故胃脉沉细以阳气不得上升故人迎热盛令人寒热如疟身皮甲错或咳或呕脓唾血若脉洪数脓成也急排之脉迟瘀血也急下之否则其毒内攻腐烂胀胃矣丹溪先生云内疽者因饮食之毒七情之火相郁而发用射干汤主之愚常以薏苡仁汤牡丹皮散太乙膏选用之亦効若吐脓血饮食少思助胃壮气为主而佐以前法不可専治其疮一男子寒热作渴不时咳吐口内血腥又五日吐脓
　　身皮甲错用射干汤四剂脓血已止但气壅痰多以甘桔汤而愈　一男子用射干汤之类将愈但气喘体倦发热作渴小便频数此肺气不足补中益气山药山茱麦门五味时仲夏更以生脉散代茶饮而愈　一妇人素食厚味吐脓已愈但小便淋沥此肺肾气虚用补中益气加麦门五味及加减八味丸而愈若膏粱之人初起宜用清胃散
　　射干汤　治胃脘痈人迎脉逆而盛脓血荣卫不流热聚胃口成痈
　　射干【去毛】栀仁　赤茯苓【去皮】升麻【各一两】赤药【一两半】白术【半两】
　　右为末毎服五钱水二盏煎至一盏去渣入地黄汁一合蜜半合再煎温服不计时
　　复元通气散【精要】　治诸气澁耳聋腹痈便痈疮疽无头止痛消肿
　　青皮　陈皮【各四两】甘草【三寸生熟各半】穿山甲【炮】
　　瓜蒌根【各二两】金银花　连翘【各一两】
　　右为细末热酒调下
　　药汤　治胃脘积热结聚为痈
　　赤药　石膏　犀角【镑】麦门冬　荠苨
　　木通【各二两】朴硝　升麻　参　甘草【生各一两】
　　右防咀毎服五钱水一盏半煎八分去滓不拘时温服
