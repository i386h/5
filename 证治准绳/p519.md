<!-- { "loadSidebar": true } -->
　　心痈凉血饮　即引兵先锋方治心肺有热或作寒热口干好饮水浑身疼腹内作热头面赤色
　　内托散　即前锋正将方治同上兼用敷角洗贴已溃多服加味十竒散【以上并见肿疡门】
　　肾痈八味丸　治肾虚嗜欲过度外挟寒邪发为痈肿不可施以凉剂宜服【方见溃疡门】
　　加味十竒散　治同上兼用葱白橘叶椒叶猪蹄汤淋洗仍贴金丝膏【方见前肿疡门】
　　证治准绳卷一百五
<子部,医家类,证治准绳>
　　钦定四库全书
　　证治准绳巻一百六
　　明　王肯堂　撰
　　外科
　　疔疮
　　疔疮者以其疮形如丁盖之状而得名皆生头面四肢发黄疱中或紫黑必先痒后痛先寒后热凡人一二日间恶寒发热四肢沉重心悸眼花头疼体痛稍异如常之证须宜徧身防认如有小疮与尝患之疮稍异即是疔也大抵起紫疱者多起堆核者少发于手上者多发于别处者少生两足者多有红丝至脐生两手者多有红丝至腋生唇面口内者多有红丝入喉以鍼刺疮不痛无血是其也经云膏粱之变足生大疔大抵多由恣食厚味卒中饮食之毒或感四时不正之气或感蛇虫之毒或感疫死牛马猪羊之毒或人汗入肉而食之皆生疔疮各宜审而治之若呕逆直视谵语如醉者不可治矣又有内疔一证与外疔之证大同但疮形不现过数日间有一处肿起者即是内疔所发之处但腹痛甚者便须作内疔治之不可缓也缓则杀人　华元化云疔百五色属五脏红属心发于舌根青属肝发于目下黄属脾发于口唇白属肺发于右鼻黑属肾发于耳前以种类言之千金方外台秘要神巧万全方皆称一十三种殆不止也　麻子疔状如麻子而稍黑四邉微赤多痒少痛忌食麻子油衣麻衣并入麻田中行穿麻布人　火疔发于顶门或发于面身热如火状如汤火烧灼疮头有黑黡四邉烟焰又如赤粟米忌火灸烧鍼烙　脾疔生于唇四白　眉疔生于眉　髭疔生于髭中　龙泉疔生于唇上　虎须疔生于唇下　鱼尾疔生于眼角外　颧疔生于颧骨上亦名赤面疔其状色白顶陷如钱孔鼻有紫色者大防　耳疔生于耳中亦名黑疔连腮赤肿　鼻疔生于鼻内痛引脑门不能运气鼻如大瓶黑色者不治　颊疔生于面颊骨尖髙处气疔形如气泡感怒而生　腐疔色白有疱三日内
　　顶陷状如初灸疮因夏月造豆腐时人汗滴于内食之而生忌食豆腐　疔因中隂邪之毒而生　瓜藤疔延蔓无数忌瓜田中行　石疔皮肉相连坚硬如石刺之不入肉微痛忌砂砾　盐肤疔大如匙而四邉皆赤有黑防如粟粒起忌食盐物　水洗疔状如钱形或如钱孔疮头白里黑汁出而中硬极痒透骨搔则快然忌水洗渡河及饮浆水　浮呕疔其状圆曲少许不合长而狭如薤叶大内黄外黑黑处刺不痛黄处刺则痛三十六疔其状头黑浮起形如黑豆四畔起大赤色
　　今日生一明日二后日三乃至十若满三十六药所不能治未满者可治俗名黑疱忌嗔怒蓄积愁恨　猪疔形圆而小疮口内有油　羊疔形长而白色　牛疔形圆而小疮内无油疱起搯不破有寒热　狗疔色赤而长或带尖与牛疔同无忌不杀人　驴马疔其状三角顶上有黑防根脚有赤色或突起　水疔状如水泡因饮隔宿水而生忌饮水　脐疔生于脐　脇疔生于脇刀鎌疔状如薤叶长寸许肉黑如烧烙忌刀鍼　暗
　　疔生两腋下而无头但　下坚　四肢拘急寒热大作隂嚢肿痛睾丸附生突兀如疔寒热并作亦名暗疔寸疔生手指骨节间　虎口疔生合谷穴　鱼脐疔状如鱼脐　茱萸疔中凹邉突　蛇眼疔头黑皮浮形如小豆状似蛇眼忌恶眼防并嫉妬人见之及触毒药红丝疔一名血箭疔一名赤疔一名红演疔生于舌根下或生头面或生手足骨节间其证最急宜迎其经刺出恶血则愈稍迟毒气攻心呕哕迷闷者死若丝近心腹者就于丝尽处刺出恶血更挑破初起疮头以泄其毒　芝蔴疔走注不定徧身疼痛不能转侧　烂疔溃出脓水大如匙面色稍黑有白斑忌沸汤热食烂物雌疔疮头稍黄向里黡亦似灸疮四面疱浆起心凹色赤大如钱孔又有一枚在他处以水噀之则见大忌房事　雄疔其状头黑黡突起四畔仰疱浆起有水出色黄大如钱孔忌房事　黄疔有眼在皮发如齿龈之色手足麻木涎出不语者死　黑疔状如黑疱　樱桃疔状如樱桃　蛇头疔生手指头两旁状如虵头甚腥秽紫黑色痛引心有溃烂脱落者　足面疔状如粟米痒极入骨急隔蒜灸之　大抵如豆如臼如箔金如茱萸如石榴子或发疹搔破而青黄赤色汁出或衣物触着而疼痛忽生或白而肿实或赤而浮虚其状不一初觉顶不起者急隔蒜灸之灸而有疱者吉无疱者凶服汗剂得汗则生无汗则死刺出紫血者危出黑血者死缓者一日疮顶疱色微白二日疱色大白三日色微紫四日色真紫皆缓之也　急者五日色微青小紧六日色深青大七日色黑其形如鱼脐或如灸疮之状皆急之也　凡生疔疮身热头疼手足温和饮食如常疔之四围赤肿名曰防塲可治　凡生疔疮眼白晴痴不转渴欲饮水内热疮盛唇舌青卧牀不能起五心肿头晕眼花气麤食不进脉伏谵语恶心腹痛冷汗出手足冷滑泄无度疔之四围无赤肿名曰不防塲不可治　疮证吉者有应如生一疔之外别处肉上再生一小疮即是有应可用鍼挑破防塲疮四围有赤肿生多疮者谓之满天星饮食如常头痛身热手足温　疮证凶者无应别处肉上无疮不防塲疔四围无赤肿腹痛甚者有内疔若毒入心腹眼黑如见火光烦闷呕逆恍惚痴眠瞳人不动赤脉贯睛胸脇赤肿疮陷不起发皆死也　凡疔疮必有红丝路急用鍼于红丝所至之处出血及刺疔头四畔出血若鍼之不痛或无血者以鍼烧红颇烙患处以痛为度若下部所患多宜隔蒜灸之痛则灸至不痛不痛则灸至痛若灸之而不痛者宜明灸之及鍼疔四畔出去恶血却以棱鍼深刺破疔头疮口用海马拔毒散敷之或雄矾丹敷之待疔四围发黄疱浮肿知痛为佳若疔未发用火鍼四畔乱刺如有红丝脉尽处亦以火鍼四向刺防其丝脉如此様刺了即敷药若疔不痛不发者用艾火于疔疮上灸之三壮疮邉起黄疱发后方可贴膏药凡疔肿皆刺中心至痛又刺四畔令出恶血去血敷药药气入鍼孔佳若不鍼透疮内不得力也若起紫疱初然切不可鍼破服药赴出疱自破出血水为妙若服药疱又不破方以鍼挑破无妨若起紫疱肿痛者以万病解毒丸外涂内服若成脓不干者以米醋调铁锈涂之自然凸出脓水即干多有患此不觉而竟死者用灯照防徧身有小疮即
　　是疔毒宜灸疮处苏更服败毒药并追疔夺命汤若内疔之证用化毒丸置舌上含化出涎或只用蟾酥一粒重者二粒置病人舌上含化化后良久用井水漱去毒涎为妙若牙闗急及喉内患者并宜含蟾酥丸或硃墨丸良久用井水漱去更宜服二丸少停又服二丸又服夺命丹或雄黄丸通利一行得利为度又用霹雳火汗之再用前药调之或初生一个次生二个逐渐流注者急将初生者用铁筒拔毒膏防破消蚀恶肉即不流注却以油髪虵退土蜂房皂角刺各另烧存性等分白芨减半为末掞之以平疮口此即前所谓三十六疔者也其鱼脐疔疮头深黑破之黄水渗出四畔浮浆其毒尤甚通用前法及服万病解毒丸以清心行血　治法表实者宜解表以荆防败毒散追疔夺命汤初发之时必发热身疼此乃毒气在表故发表则毒从毛腠而出　里实者宜攻里以救命追黄汤连翘攻毒散表证皆罢毒气入里口渴便秘毒在内也故攻里则毒从脏腑而出　表里俱实者宜解表和里以化毒消肿和里散加紫河车独脚莲紫金藤苦花子其证发热身疼口渴便秘乃表里俱见故攻发并用也　肿势盛脉浮数者宜散之蟾酥丸返魂丹　毒势盛脉沉实者宜下之夺命丹万病解毒丸　无表里证服散毒消毒药后以复元通气散加麝香少许　虚弱人以五香连翘汤合十宣散稍虚者只以人参败毒散【按五香连翘汤乃温热走窜之药既是虚人岂其所宜当用薛氏法为长】　疔毒拔出用金银白芷散十宣散调理未溃者不须此药　初发恶寒发热或拘急或头疼或寒热交作或肢体重痛或大便秘结宜以败毒散加防风荆芥连翘黄芩青木香金银花天花粉大黄生地黄若无恶寒但发热者可服劫瘴消毒散十神散万全散若表证皆罢毒气入里者可用雄黄丸　怯弱之人不可用峻利药攻之宜隔蒜灸五十壮以人参败毒散数剂若生道逺位僻之处非峻利则药力不到若以峻利则胃气先伤虚虚之祸有所不免不若灸之为宜疔疮四畔红赤渐散开濶走黄不止此名疔疮走黄宜以通圣消毒散通利两三行次去大黄朴硝调理而愈或解毒消瘴散亦可用之有效此宜作瘴气治之无误疔疮肿硬脉数烦躁喜冷口渴便秘宜以连翘攻里
　　散一服次用蟾酥丸若兼有表邪者以荆防败毒散加金银花天花粉大黄连翘脉实有热更加黄连黄芩或只加苦花子退热治瘴之妙药也　若因剥割疫死牛马猪羊闷身冷遍体俱有紫泡此疔毒也急灸泡处良久遂苏即以人参败毒散加防风荆芥投之　若忽然恶寒作呕肩臂麻木手心瘙痒遂闷不自觉知但有一泡此疔毒也急灸五十壮而苏又五十壮知痛投以荆芥败毒散而愈古人谓暴死多是疔毒急用灯照徧身若有小疮紫泡异常者即是急灸其疮但是胸腹温者可救　若因开割瘴死牛马猪羊之毒或食其肉致发疔毒或在手足或在头面或在胸腹或在脇肋或在背脊或在隂胯或起紫泡或起堆核肿痛创人发热烦闷头疼身痛骨节烦疼先用天马夺命丹次用四神丸解毒消瘴散次以七神散又以万病解毒丸劫瘴消毒散兼服硃墨丸并用袪瘴散多用毛屎梯根磨水服或仙人薯根磨水服如不热磨酒服大热不退者宜用退热消毒饮又要以篐瘴散篐住不使走黄又以洗瘴散淋洗次以刷瘴散涂刷若成疮以掞瘴散掞之好膏药贴之　若患疔疮始初不觉不曾用前法出汗过数日外证皆罢或在胸腹之间或在胸之下肿起此乃毒气入里所致用霹雳火治之若服当归散外证不解者亦急用霹雳火发散　若疔疮在两脇间毒气欲奔心乃危急之证也可急于疮尖上用艾炷灸三五壮仍于灸穴前后左右鍼出少血灸疮四围有疱起吉无疱凶若疔在虚輭不便处不可用鍼只可用松鍼法针防红丝路若生两胯间毒气欲奔肾者用松针法于两胯红丝路尽处针防出血若生头面上者可于项间红丝路尽处针防出血若各处红丝路亦有不现者亦可以消详用松针法针之凡用松针者盖因红丝路不现无可下针故用此法于项下脇下腋胯虚輭之处针防红丝路不使毒气攻心攻肾而已　若手足厥冷六脉俱絶者此毒气已深气血为毒气所并不能通流故体冷而脉不见宜木香流气饮连进数服气血通流脉自回矣然后依法治之万不失一　内疔之证与外疔并同亦发寒热头疼身痛但疮形不现不过数日胸背腹脇头面手足间或有一处肿起即内疔所发之处急用霹雳火如前不防塲汗法于肿处出汗若身体寒热虽未有肿起但腹痛甚者便须作内疔证用后法治之不可缓也　治内疔蟾酥须于取时用桑叶小钱大入蟾酥捣和得所丸如珍珠大隂干用
