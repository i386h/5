<!-- { "loadSidebar": true } -->
　　集验云夫瘰疬疮者有风毒热毒气毒之异瘰疬结核寒热之殊其证皆由忿怒气逆忧思过甚风热邪气内搏于肝经盖怒伤肝肝主筋故令筋缩结畜而肿也其候多生于颈项胸腋之间结聚成核初如豆粒后若梅李累累相连大小无定初觉増寒壮热咽项强痛肿结不消者便当服散肿溃坚汤或五香连翘漏芦汤之类散之或用牡蛎大黄汤踈利三两行疮止可用十香膏之类贴之及诸淋洗敷贴等药治之庻得消散若不散可用内消丸之类消之或隔蒜炙之仍断欲息气薄滋味调理之不然恐日久变生寒热咳而成劳瘵之疾不可治矣又有马刀疮亦生于项之间有类瘰疬但初起其状如马刀赤色如火烧烙极痛此疮甚猛宜急治之不然多成危殆也临证辨之　丹溪云夫瘰疬初发必起于少阳经不守禁戒必延及阳明经大抵食味之厚欝气之积曰毒曰风曰热皆此三端招引变换须分虚实彼实者固易治之非痛断厚味与发气之物虽易亦难殊为可虑以其属胆经主决断有相火而且气多血少妇人见此若月经行不作寒热可生稍久转为潮热其证危矣自非断欲絶虑食淡虽神圣不可治也戴复庵云瘰疬之病皆气血壅结根在脏腑多结于颈项之间累累大小无定发作寒热脓血溃烂或此没而彼起宜于隔宿用米饮调下桂府滑石贰钱钟动时进黒白散必有物如葡萄肉从小便出至数枚其肿核则愈仍常服四七汤加木香或苏子降气汤其匝颈者俗名蟠蛇疬难治　薛新甫云瘰疬之病属三焦肝胆二经怒火风热血燥或肝肾二经精血亏损虚火内动或恚怒气逆忧思过甚风热邪气内搏于肝盖怒伤肝肝主筋肝受病则筋累累然加贯珠也其多生于耳前后项腋间结聚成核初觉憎寒恶热咽项强痛若寒热焮痛者此肝火风热而气病也用小柴胡汤以清肝火并服加味四物汤以养肝血若寒热既止而核不消散者此肝经火燥而血病也用加味逍遥散以清肝火六味地黄丸以生肾水若肿髙而稍软靣色痿黄皮肤壮热脓已成也可用针以决之及服托里之剂若经乆不愈或愈而复发脓水淋漓肌体羸瘦者必纯补之剂庻可收敛否则变成九瘘内经曰陷脉为瘘留连肉腠即此病也外用豆豉饼琥珀膏以驱散寒邪补接阳气内服补中益气汤六味丸以滋肾水培肝木健脾土亦有可愈者大抵肝胆部分结核不问大小其脉左闗紧左尺洪数者乃肾水不能生肝木以致肝火燥而筋挛须用前药以滋化源是治其本也外台秘要云肝肾虚热则生疬病机云瘰疬不系膏粱丹毒火热之变因虚劳气欝所致止宜补形气调经脉其疮自消散盖不待汗之下之而已也其不详脉证经络受病之异者下之则犯经禁病禁虚虚之祸如指诸掌若脉洪大元气虚败为不治若靣防白为金尅木亦不治若眼内赤脉贯瞳人见几条则几年死使不从本而治妄用伐肝之剂则误矣葢伐肝则脾土先伤脾伤则损五脏之源矣可不慎哉　按脉经云人年五六十其脉浮大者痹侠背行苦肠鸣马刀侠瘿者皆为劳得之可见瘰疬之证多起于虚也薛氏之论可为典要故详着之
　　治疗次第初觉増寒壮热咽项强痛肿结不消者以羌活连翘汤又宜长服消疬丸却以棱针刺破出血以防毒汤热淋洗一日洗五七次针五七次放蟾酥末少许于针处上以琥珀膏贴之更以内消膏贴之久久自然而消也如不散者用鐡筒防毒膏贴破次以下品锭子取去恶肉可作溃疡治之用十宣散之类托里若毒攻心呕吐者用粉乳托里散发出毒此要兼针灸法同施若已溃不愈者宜益气养荣汤八珍汤加柴胡地骨皮夏枯草香附子贝母多服取効凡用锭子药线必用托里之剂服之　焮赤肿痛脉沉数者邪气实也宜泄之以化毒消肿和里散加减　肿痛憎寒发热或拘急脉浮数者邪在表也宜散表以荆防败毒散加减　因怒结核或肿痛或发热者宜疎肝行气以小柴胡汤加青皮青木香红花桃仁　肿硬不溃者宜补气血以益气养荣汤　折欝所致者解欝结调气血以益气养荣汤溃后不敛者属气血俱虚宜大补以益气养荣汤次
　　用十全大补汤加香附子贝母逺志　虚劳所致者宜补之先以补中益气汤次以益气养荣汤加减　因有核溃而不敛者腐而补之以针头散腐之以益气养荣汤补之　脉实而不敛或不消者下之以活连翘汤肿痛发寒热大便秘以羌活连翘汤次以神仙活命
　　饮　耳下结核肿痛发热寒宜荆防败毒散表证悉退以散肿溃坚汤　溃后核不腐以益气养荣汤更敷针头散腐之　肿硬久不消亦不作脓服散坚败毒药不应宜灸肘尖肩尖服益气养荣汤而消气血壮实之人脉沉实而大者亦不觉损方可进必效散遇仙无比丸下其毒若其毒一下即止二药更服益气养荣汤调理疮口不敛宜用豆豉饼灸之以琥珀膏十香膏贴之溃后发热烦躁作渇脉大无力此血虚也宜以当归
　　补血汤次以圣愈汤再八物汤加贝母逺志　毎劳心过度颈肿发热服败毒药愈甚以补中益气汤数剂而消
　　治验阁老杨石斋子年十七发热作渇日晡颊赤左闗尺脉大而浮此肝肾隂虚用补隂八珍汤五十余剂又加参茋二十余剂而溃但脓水清稀肌肉不生乃以参茋归术为主佐以芍药熟地麦门五味脓水稠而肌肉生更服必効散一剂疬毒去而疮口敛　容台张美之善怒孟春患此或用伐肝之剂不愈余以为肝血不足用六味地黄丸补中益气汤以滋化源至冬季而愈一儒者愈后体瘦发热昼夜无定此足三隂气血俱虚用八珍加麦门五味二十余剂又用补中益气加麦门五味及六味丸而愈　儒者张子容素善怒患此久而不愈疮出鲜血左闗洪重按如无此肝火动而血妄行证属气血俱虚用补中益气汤以补脾肺用六味丸以滋肾肝而愈　一人耳下患五枚如贯珠年许尚硬靣色痿黄饮食不甘劳而发热脉数软而濇以益气养荣汤六十余剂元气已复患处已消一核尚存以必效散二服而平　一人先于耳前耳下患之将愈延及项侧缺盆三年遂延胸腋诊之肝脉数以龙防散坚二丸治之将愈肝脉尚数四年后小腹隂囊内股皆患毒年余不敛脉诊如前以清肝养血及前丸而愈　一人因怒耳下及缺盆患疬溃延腋下形气颇实疮口不合治以散肿溃坚丸而愈　一人因劳而患怠惰发热脉洪大按之无力宜用补中益气汤彼不信辄服攻伐之剂吐泻不止而死　大抵此证原属虚损若不审虚实而犯病禁经禁鲜有不误常治先以调经解欝更以隔蒜灸之多自消如不消即以琥珀膏贴之有脓则针之否则变生他证设若兼痰兼隂虚等证只宜加兼症之剂不可干扰余经或气血已复而核不消却服散坚之剂至月余不应气血亦不觉损方进必効散或遇神仙无比丸其毒一下即止二药更服益气养荣汤数剂以调理疮口不敛豆豉饼琥珀膏贴气血俱虚或不慎饮食起居七情者俱不治然此证以气血为主气血壮实不用追蚀之剂彼亦能自腐但取去使易于收敛若气血虚不先用补剂而数用追蚀之药适足以败矣若发寒热眼内有赤脉贯瞳人者亦不治一脉者一年死二脉者二年死　一人患之痰盛胸膈痞闷脾胃脉此脾土虚肝木乗之也当实脾土伐肝木为主彼以治痰为先乃服苦寒化痰药不应又加破气药病愈甚始用六君子汤加芎归数剂饮食少思以补中益气汤倍加白术月余中气少健又以益气养荣汤四月肿消而血气亦复矣夫右闗脉属木乃木盛而尅脾土为贼邪也虚而用苦寒之剂是虚虚也况痰之为病其因不一主治之法不同凡治痰利药过多则脾气愈虚虚则痰愈易生如中气不足必用参术之类为主佐以痰药　一人乆而不敛神思倦困脉虚予欲投以托里彼以为迂乃服散肿溃坚汤半月余果发热饮食愈少复求治投益气养荣汤三月喜其谨守得以收救　齐氏曰结核瘰疬初觉宜内消之如经久不除气血渐衰肌寒肉冷或脓汁清稀毒气不出疮口不合聚肿不赤结核无脓外证不明者并宜托里脓未成者使脓早成脓已溃者使新肉早生血气虚者托里补之隂阳不和托里调之大抵托里之法使疮无变壊之证所以宜用也一妇患瘰疬延至胸腋脓水淋漓日久五心烦热肢体疼痛头目昏重心忪颊赤口干咽燥发热盗汗食少嗜卧月水不调脐腹作痛予谓血虚而然非疬故也服逍遥散月余少可更服八珍汤加牡丹皮香附子又月余而经通再加黄耆白蔹两月余而愈　一妇乆患瘰疬不消自汗恶寒此血气俱虚服十全大补汤月余而溃然坚核虽取疮口不敛予以豆豉饼仍与前药加香附乌药两月而愈　一妇瘰疬溃后发热烦躁作渴脉大无力此血虚也以当归补血汤六剂顿退又以圣愈汤数剂少健加以八珍汤加贝母逺志三十余剂而敛　一妇溃后核不腐以益气养荣汤三十余剂更敷针头散腐之再与前汤三十余剂而敛　一妇久溃发热月经过期且少用逍遥散兼前汤两月余气血复而疮亦愈但疮口不收敷针头散更灸前穴而痊　一妇肝经积热患而作痛脉沉数以射干连翘汤四剂少愈更用散肿溃坚丸月余而消　一妇瘰疬与养气顺血药不应服神効蒌散二剂顿退又六剂而消却与托里药气血平复而愈　一妇年逾三十瘰疬已溃不愈与八珍汤加柴胡地骨皮夏枯草香附贝母五十余剂形气渐转更与必效散二服疮口遂合惟血气未平再用前药三十余剂而平　一妇瘰疬不消脓清不敛用八珍汤少愈忽肩背痛不能回顾此膀胱经气欝所致当服防风通气汤彼云瘰疬胆经病也是经火动而然自服凉肝降火之药反致不食痛盛予诊其脉胃气愈弱先以四君子加陈皮炒芍药半夏羌活蔓荆子四剂食进痛止继以防风通气二剂而愈　一女年十七患瘰疬久不愈月水尚未通发热咳饮食少思老妪欲用巴豆肉桂之类先通其经予谓此证潮热经不调者不治但喜脉不濇且不潮热尚可治须养气血益津液其经自行彼欲効速用巴桂此慓悍之剂大助阳火隂血得之则妄行脾胃得之则愈虚果通而不止饮食愈少更加潮热遂致不救　一妇人瘰疬久不愈或以木旺之证用散肿溃坚汤伐之肿硬益甚薛以为肝经气血亏损当滋化源用六味地黄丸补中益气汤至春而愈此证若肝经风火暴病元气无亏宜用前汤若风木旺而自病宜用泻青丸虚者用地黄丸若水不能生木亦用此丸若金来尅木宜补脾土生肾水大凡风木之病壮脾土则木自不能尅矣若行伐肝则脾胃先伤而木反尅土矣　一妇患之恐不起致少寐年余疬破脓水淋漓经水或五十日或两月余一至误服通经丸辗转无寐午前恶寒午后发热薛以为思虑亏损脾血用当归汤作丸午前以六君送下午后以逍遥送下两月余得寐半载后经行如期年余疮愈　一妇瘰疬后遍身作痒脉大按而虚以十全大补汤加香附治之而愈大凡溃后午前痒作气虚午后痒作血虚若作风症治之必死　子和治妇人病瘰疬延及胸臆皆成大疮相连无好皮肉求戴人疗之戴人曰火滛所胜治以咸寒命以沧盐吐之即一吐而结痂次用凉膈散解毒汤等剂皮肉反复如初
　　东垣连翘散坚汤　治耳下至缺盆或至肩上生疮坚硬如石动之无根者名马刀疮从手足少阳经中来也或生两脇或已流脓作疮或未破并皆治之当归【酒洗】黄芩【生】连翘　广茂【酒洗】京三棱【细剉同广茂酒洗一次微炒干已上各半两】土根【酒炒】草龙胆【酒洗各壹两】柴胡根【壹两贰钱】酒炒芩【防钱】炙甘艸【陆钱】黄连【酒炒】苍术【各叁钱】芍药【壹钱】
