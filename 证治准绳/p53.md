<!-- { "loadSidebar": true } -->
　　颤摇也振动也筋脉约束不住而莫能任持风之象也内经云诸风掉皆属肝木肝主风风为阳气阳主动此木气太过而尅脾土脾主四肢四肢者诸阳之末木气鼓之故动经谓风淫末疾者此也亦有头动而手足不动者葢头乃诸阳之首木气上冲故头独动而手足不动故于四末则手足动而头不动也皆木气大过而兼火之化也木之畏在金金者土之子土为木尅何暇生金素问曰肝一阳也心二阳也肾孤藏也一水不能胜二火由是木挟火势而寡于畏反侮所不胜直犯无惮难经谓木横乘金者是也此病壮年鲜有中年以后乃有之老年尤多夫老年隂血不足少水不能制盛火极为难治前哲略不及之唯张戴人治新寨马叟作木火兼痰而治得効遇此证者当参酌厥旨而运其精思云　新寨马叟年五十九因秋欠税官杖六十得惊气成风搐已三年矣病大发则手足颤掉不能持物食则令人代哺口目张睒唇舌嚼烂抖擞之状如线引傀儡每发市人皆聚观夜卧发热衣被尽蹇徧身燥痒中热而反外寒久欲自尽手不能绳倾产求医至破其家而病益坚叟之子邑中旧小吏也以父母病讯戴人戴人曰此病甚易治若隆暑时不过一涌再涌夺则愈矣今已秋寒可三之如未更刺腧穴必愈先以通圣散汗之继服涌剂涌痰一二升至晚又下五七行其疾小愈待五日再一涌出痰三四升如鸡黄成块状如汤热叟以手颤不能自探妻与代探咽嗌肿伤昏愦如醉约一二时许稍稍省又下数行立觉足轻颤减热亦不作足亦能歩手能巾擳自持匙筯未至三涌病去如濯病后但觉极寒戴人曰当以食补之久则自退葢大疾之去卫气未复故宜以散风导气之药切不可以热剂温之恐反成他病也　孙一奎曰据戴人此治非真知为痰火盛实莫敢如此疗也木之有余由金之衰弱病既久矣恐亦有始同而终异者况吐汗下之后谓絶不必补养可乎病之轻者或可用补金平木清痰调气之法在人自斟酌之　中风手足軃曳星附散独活散金牙酒无热者宜之摧肝丸镇火平肝消痰定颤有热者宜之气虚而振参术汤补之　心虚而振补心丸养之　挟痰导痰汤加竹沥　老人战振宜定振丸
　　挛
　　内经言挛皆属肝肝主身之筋故也又阳明之复甚则入肝惊骇筋挛又脾移寒于肝痈肿筋挛　有热　有寒　有虚　有实热挛者经所谓肝气热则筋膜干筋膜干则筋急而挛又云因于湿首如裹湿热不攘大筋緛短小筋弛长緛短为拘弛长为痿之类是也【丹溪云大筋緛短者热伤血不能养筋故为拘挛小筋弛长者湿伤筋不能束骨故为痿弱】筋膜干者用生苄当归之属濡之大筋緛短者薏苡仁散主之衍义云筋急拘挛有两等素问大筋受热则缩而短故挛急不伸则可用薏苡仁若素问言因寒筋急不可用也寒挛者经所谓寒多则筋拳骨痛者是也乌头汤千金薏苡仁汤　虚挛者经所谓虚邪博于筋则为筋拳又云脉弗荣则筋急又仲景云血虚则筋急此皆血脉弗荣于筋而筋成挛故丹溪治挛用四物加减本事治筋急极用养血地黄丸葢本乎此　实挛者丹溪治一村夫背伛偻而足挛已成废人诊其脉两手皆沉而濇遂以戴人煨肾散与之上吐下防过月余久吐防交作如此凡三贴然后平复　东垣治董监军腊月大雪初霁出外忽觉有风气暴仆诊得六脉俱甚按之洪实有力其证手挛急大便秘濇面赤热此风寒始至加于身也四肢者脾也以风寒之邪伤之则搐急而挛痹乃风淫末疾而寒在外也内经云寒则筋挛正此谓也本人素多饮酒内有实热乘于肠胃之间故大便秘涩而面赤热内则手足阳明受邪外则足太隂脾经受风寒之邪用桂枝甘草以却其寒邪而缓其急搐用黄栢之苦寒滑以防实而润燥急救肾水用升麻葛根以升阳气行手足阳明之经不令遏絶更以桂枝辛热入手阳明之经为引用润燥复以芍药甘草专补脾气使不受风寒之邪而退木邪专益肺金也加人参以补元气为之辅佐加当归身去里急而和血润燥名之曰活血通经汤更令暖房中近火摩搓其手乃愈　本事方春夏服养血地黄丸　秋服羚羊角汤　冬服乌头汤　下虚则挟腰膝疼痛防风散　上虚则挟心神烦热不得睡卧麦门冬散黄茋丸　外感风湿四肢拘挛苍耳子捣末煎服　酒煮木令烂研作粥浆用裹筋急处冷即易　灸筋急不能行内踝筋急灸内踝四十壮外踝筋急灸外踝三十壮立愈
　　晕
