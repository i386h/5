<!-- { "loadSidebar": true } -->
　　补虚府庠沈尼文年二十左拗患之余以肝肾阴虚先用托里药溃而将愈因入房发热作渴右边亦作痛脓水清稀虚证悉至脉洪大而无力势甚可畏用十全大补加附子一钱脉证顿退再剂全退后用大补汤三十余剂而痊　一男子肿而不溃余谓此因阳气虚弱用参茋归术以补托元气用白芷皂角刺柴胡甘草节以排脓清肝数剂而溃以八珍加柴胡补其气血数剂而愈　一人患便毒脓稀脉弱以十全大补汤加五味麦门白蔹三十剂稍愈更以参茋归术膏而平因新婚复发聚肿坚硬四肢冷脉弱皮寒饮食少思此虚极也仍用前药加桂附三剂稍可彼欲速愈自用连翘消毒饮泄利不止而殁　一人年逾四十素劳苦患便毒发寒热先以小柴胡汤加靑皮一服表证悉退次以补中益气汤加穿山甲二剂肿去三四更以托里之药五六服脓成刺去旬日而敛　一人肿而不溃以参茋归术甘草节皂角刺白芷柴胡数剂而溃以八珍汤加柴胡数剂愈　一人溃而肿不消且不敛诊之脉浮而濇以豆豉灸更以十全大补汤月余而愈
　　消毒清火一儒者肿痛便涩用八正散二剂清肝火导湿热而肿痛愈再以小柴胡加芎归泽泻山栀二剂清肝火补肾血而小便利　一男子溃而肿痛不止此阴毒未解用活命饮一剂而痛止再剂而肿消　一男子痛甚发热用前饮一剂痛止再以神効蒌散加山栀柴胡二剂而消　一男子已溃而痛不止小便秘涩此肝火未解也与小柴胡汤加黄檗知母芎归痛止便利更以托里当归汤而疮敛若毒未解而痛不止者便用活命饮　一人脓未成大痛服消毒托里内消药不应脉洪大毒尚在以仙方活命饮一剂痛止又剂而消一人溃而痛不止诸药不应诊之脉大按之则数乃毒未解也以仙方活命饮而止又二剂而消　一人肿痛日晡发热以小柴胡加靑皮天花粉四剂痛止热退以神効蒌散四剂而消
　　蒌散　治便痈等恶疮
　　蒌【一枚】金银花　牛蒡子【炒各三钱】生姜　甘草【各半两】
　　右将药不犯铜铁器捶碎用酒一大升煎数沸空心温服
　　威灵仙散　治便毒
　　威灵仙　贝母　知母【各一两】
　　右三味为末每服三钱空心温酒调下如不散再服薛按此方通经去脓消毒补虚益气葢此证多患于阴虚之人此方乃是一见也亦有焮痛小便数者宜先用加减龙胆泻肝汤大小便秘焮肿作痛宜八正散增寒发热荆防败毒散然后用此方若不作脓或脓不溃宜用大补之剂溃而不敛者更用豆豉饼灸之
　　小便不利一老妇肿痛脓未作小便滞肝脉数以加减龙胆泻肝汤加山栀黄檗四剂而消
　　加减龙胆泻肝汤
　　龙胆草【酒拌炒】泽泻　车前子【炒】木通　生地黄当归尾　山栀【炒】黄芩【各一钱】甘草【生用五分】
　　作一剂用水二钟煎至八分食前服如湿盛加黄连大便秘加大黄
　　大便不实一人服尅伐药以求内消致泻利少食以二神丸先止其泻以十全大补倍加白术茯苓数剂而消一人年逾四十患便毒尅伐太过饮食少思大便不
　　实遗精脉微东垣云精滑不禁大便不利腰脚沈重下虚也仲景曰微弱之脉主气血俱虚以六君子加破故纸肉豆煎服泄止食进更以十全大补汤加行经药十余剂而消
　　妇人一妇素清苦因郁怒患前症或用败毒寒凉之药反晡热内热自汗盗汗月经不行口干咽燥余谓此郁气伤脾因药复损先以当归汤数剂后兼逍遥散各五十余剂而诸证皆愈　一妇小腹内如有所梗两抝与人门俱肿小便淋沥经候不调内热作渴饮食少思腹内初如鸡卵而渐大脉洪数而虚左关尤甚属肝脾郁结之证也用加味归脾汤肝火退而脾土健间以逍遥散下芦荟丸而愈　一妇两抝肿痛腹内一块不时上攻月余不调小便不利余以为肝脾气滞以四君加芎归柴胡山栀而愈后因郁怒前证复作却兼胸脇胀满盗汗此肝木甚而伤脾土用加味归脾汤下芦荟丸而痊　一妇小腹内或作痛或痞闷两抝肿痛内热寒热胸膈不利饮食不甘形体日瘦此肝气滞而伤脾气朝用补中益气汤夕用六味丸渐愈更用芦荟丸而全愈一妇两抝肿痛小腹痞胀小便时数白带时下寒热
　　往来小水淋沥余谓脾气滞而血病用龙胆泻肝汤渐愈又用加味逍遥散六味丸而全愈　一妇人患前证胸脇胀闷或小便不利或时作痛大便涩滞服疎气豁痰等药益甚余谓肝火气分之病用龙胆泻肝汤以清肝热又用加味逍遥散以生肝血六味丸以滋肾水而愈　一妇患前证余谓此肝脾郁怒之证不信别服化痰利气之剂胸腹胀闷又服峻利疎导之剂变脾虚发肿之证而殁　一妇两抝肿痛内热作渴饮食不甘肢体倦怠阴中作梗小便赤涩为肝脾阴虚湿热用加味归脾汤而愈后因怒复作小腹肿胀小便不利用小柴胡加山栀芎归以清理肝火胀痛顿止又以加味逍遥散调补肝火而痊　一妇人两抝肿痛寒热内热小便赤涩胸脇不利此肝火动而脾气伤用补中益气汤加茯苓四剂少愈又与加味归脾汤诸证悉退再用加味逍遥散而全愈　一妇小腹痞闷小便不利内热体倦懒食此气血虚而兼肝火用八珍汤加柴栀胆草治之而安　一妇阴中如梗两抝肿痛寒热不食小便频数小腹重坠余以为肝脾郁结所致先以补中益气汤加山栀茯苓车前子靑皮以清肝火升脾气更以加味归脾汤二十余剂调理脾郁而愈
　　杂方退毒散　治便毒肿结
　　穿山甲【蘸醋炙焦五钱】木猪腰子【醋微炙三钱】
　　为末每服二钱食前老酒调下次以醋煑肥皂研膏敷之妙【木猪腰子即木猪苓】
　　立消防　消便毒痈肿如神
　　全蝎【炒】核桃【去壳肉只用隔膜炒】
　　等分为末空心酒调下三钱下午再服三日全愈
　　又方　白僵蚕槐花为末酒调服一方加酒大黄外治敷药方　治便毒肿痛
　　雄黄　乳香【各二两】黄檗【一两】
　　右为细末用新汲水调敷肿处自消
　　丹又方用甘草节白芷黄连各等分如破者龙骨白枯矾赤石脂并用鐡围散痈疽肿毒亦治用之効乳香　没药【各半两】大黄　黄连　黄檗　南星半夏　防风　羌活　皂角刺　木鼈子　蒌甘草节　草乌尖　阿胶
　　右为细末醋调成膏入石器内火熬黒色鹅翎蘸傅之
　　毛际
　　或问小腹至阴之下玉茎之根痒极沸汤沃之稍止而复作有三四窍黄水淋漓何如曰此广疮结毒也询之幼时曾生恶疮旬日后大痛肿甚饮食少进作结毒治之
　　囊痈
　　丹外科精要云痈疽入囊者死囊属厥阴今以死言之将以为属少阴肾经邪余亲见入囊者七八人悉以湿热入肝经施治而用补阴药佐之虽脓溃皮脱睾丸悬挂可畏者皆不死但不知下虚年老者如何耳　囊痈湿热下注也有作脓者此浊气润下将流入渗道因阴道或亏水道不利而然脓尽自安不药可也惟在善于调摄耳又有因腹肿渐流入囊肿甚而囊自裂开睾丸悬挂水出以麸炭【杉木炭】末傅外以紫苏叶包裹仰卧养之　大抵此证属阴道亏湿热不利所致故滋阴降湿药不可缺常治肿痛小便秘滞者用除湿为主滋阴佐之肿痛已退便利巳和者除湿滋阴药相兼治之欲其成脓用托里为主滋阴佐之候脓成即针之仍用托里滋阴若湿毒已尽者専用托里如脓清或多或敛迟者用大补之剂或附子饼灸之　薛囊痈属肝肾二经阴虚湿热下注若小便濇滞者先分利以泄其毒继补阴以令其自消若湿热退而仍肿痛宜补阴托里以速其脓脓焮而便秘者热毒壅闭也先用托里消毒散后用针以泄之脓去即解若脓去而肿痛不减者热毒未解也用淸肝养荣汤口干而小便数者肾经虚热也六味丸内热晡热者肝经血虚也四物加参术体倦食少者脾气虚热也补中益气汤脓水淸稀者气血俱虚也十全大补汤此证虽大溃而睾丸悬露治得其法旬日肉渐生而愈若専攻其疮阴道益虚则肿者不能溃溃者不能敛少壮者多成痼疾老弱者多致不起亦有患痔漏久而串及于囊者当兼治其痔切忌寒药尅伐亏损胃气
　　一人囊痈未作脓而肿痛以加减龙胆泻肝汤二剂少愈更以四方加木通知母黄檗而消　一人脓熟作胀致小便不利急针以小柴胡加黄檗白芷金银花四剂少愈更以托里消毒散数剂而消　一人年逾五十阴囊肿痛得热愈盛服蟠葱散不应肝脉数此囊痈也乃肝经湿热所致脓已成急针之进龙胆泻肝汤脉证悉退更服托里滋阴药外敷杉木炭紫苏末月余而愈一人年逾六十阴囊溃痛不可忍睾丸露出服龙胆泻肝汤敷麸炭紫苏末不应薛意此湿气炽盛先饮槐花酒一碗次服前汤少愈更服托里加滋阴药而平设以前药不应加之峻剂未有不损中气以致败也　一弱人肿痛未成脓小便赤澁以制甘草青皮木通黄檗当归麦门四剂少愈以清心莲子饮四剂而消　一人焮肿痛甚小便澁发热脉数以龙胆泻肝汤倍车前木通泽泻茯苓势减半仍以前汤加黄檗金银花四剂又减二三便利如常惟一处不消此欲成脓再用前汤加金银花皂角针白芷六剂微肿痛脉滑数乃脓已成针之痛肿悉退投滋阴托里药及紫苏末敷之而愈　一人病势已甚脉洪大可畏用前汤二剂肿少退以仙方活命饮二剂痛少止脉洪数脓已成须针之否则阴囊皆溃彼不信更他医果大溃睾丸挂复求治脉将静以八珍汤加黄茋黄檗知母山栀更敷紫苏末数日而痊一人连日饮酒阴挺并囊湿痒服滋阴等药不应薛谓前阴肝脉络也阴气从挺而出素有湿继以酒为湿热合于下焦而然经曰下焦如渎又云在下者引而竭之遂以龙胆泻肝汤及淸震汤而愈此或不应宜补肝汤及四生散治之　儒者陈时用考试不利一夕饮烧酒入房妻不纳翌日阴囊肿胀焮痛遣人求治薛以除湿热淸肝火之剂城门夜闭不及归服翌早报云夜来阴囊悉腐玉茎下面贴囊者亦腐此肝火挟酒毒而湿热炽盛也仍以前药加参茋归术四剂腐肉尽脱睾丸悬挂用大补气血并涂当归膏囊茎全复而愈
　　一人患此肿痛发热以小柴胡加靑皮黄连四剂少愈更以龙胆泻肝汤而消　给事陆贞山肿赤胀痛小便濇滞寒热作渴此肝肾阴虚湿热下注也当淸肝火除湿毒遂用柴胡炒龙胆吴茱萸炒黄连当归银花皂角刺赤芍药防风木通甘草节一剂肿痛渐退少加防风木通川芎茯苓作饮下滋肾丸以补阴其热肿俱退但内有一条筋不消此肝经血气虚损也当滋肾水用六味丸料去茯苓加五味二剂再用补中益气加茯苓作饮送滋肾丸筋顿消而愈
　　加味泻肝汤　治肝经湿热不利阴囊肿痛或溃烂皮脱睾丸悬挂或便毒及下疳肿痛或溃烂并皆治之龙胆草【酒拌炒】当归尾　车前子【炒】泽泻　生地黄芍药【炒】黄连【炒】黄檗【酒拌炒】知母【酒拌炒】防风【各一钱】甘草稍【五分】
　　作一剂水二钟煎八分食前服外敷乌金散
