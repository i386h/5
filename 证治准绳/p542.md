<!-- { "loadSidebar": true } -->
　　下疳疮薛下疳疮属肝经湿热下注或阴虚火燥治法肿痛发热者血虚而有热也四物汤加柴胡山栀肿痛寒热者肝经湿热也小柴胡汤加龙胆草黄连肿痛便涩者湿热壅滞也龙胆泻肝汤肿痛腐溃者气血虚而有火也八物汤加山栀柴胡日晡热甚者隂血虚而有热也小柴胡汤加参术芎归日晡倦怠者阳气虚而下防也补中益气汤其经久不愈而发寒热者肾水不能生肝木也用六味丸若筋缩纵或为痒痛或出白津此筋疝也用龙胆泻肝汤气虚者补中益气加炒山栀炒龙胆阴虚火燥者用六味丸茎中痒出白津用补中益气汤与淸心莲子饮间服葢此证肝经阴虚为本肿痛寒热等证为标须用六味丸以生肝血凡脾土虚不能生金水而见一切肝证者当佐以补中益气汤加麦门冬以滋化源　丹治男子耻疮或痛在茎之窍或痛在茎之标皆手足太阳不利热毒下传入于足厥阴故变紫黑色作蚀疮毁其茎而死宜以子和泄水丸散导湿毒无不愈者若已成疮先泄其根次从标而治外以葱白黑豆汁渫洗拭干以黄连木香蜜陀僧干胭脂之类细末搽之如内溃脓不出以追脓散上之又用子和泄水丸如后窍体少可用黄连木香胭脂等贴之　一隣人年三十性狡而躁素患下疳疮或作或止夏初患白痢膈上微闷医与理中汤四贴昏闷若死片时而苏予脉之两手皆濇重取略似数予曰此下疳疮之深重者与当归龙荟丸去麝四贴而利减与小柴胡去半夏加黄连芍药川芎生姜煎五六贴而安　一男子近三十嵗有下疳疮虽屡求治以其不能忌口却之忽一日头痛发热自汗众作伤寒阳证治之反剧予诊其脉甚至七重按则澁予曰此证在厥阴药与证不相应遂作小柴胡汤加草龙胆黄连胡黄连带热服四剂而病脱然　娄尝治一男子下疳疮每恣饮酒则发医与小柴胡汤加黄连数贴不効又与玉烛散下之反剧予以甘草节小建中汤各半煎服之下咽痛止后以四物汤建中甘草等分与之遂安　薛庶吉士刘华甫或茎中作痛或窍出白津或小便秘澁先用小柴胡汤加山栀泽泻黄连木通胆草茯苓二剂以淸肝火导湿热诸证渐愈后因劳倦忽然寒热此元气复伤也用补中益气汤而安又用六味丸生肝血滋肾水而全愈　州守姜节甫患前证脓水淋漓作渴吐痰午前恶寒午后发热余曰午前恶寒属阳气虚弱午后发热属阴血不足不信反服二陈黄檗知母之类饮食益少大便不实又日晡热渴小腹重坠患处焮痛恪用四物黄檗知母之类饮食亦不思余以脾气虚而下防先用补中益气汤调养脾胃以升阳气诸证渐愈又用六味丸滋补肾水以生肝血而痊　一小儿十五嵗患前证杂用消毒之药虚证悉具二年余矣询之乃禀所致用草薢汤月余诸证渐愈又用补阴八珍补中益气二汤而痊　一儒者茎中作痒发热倦怠外皮浮肿二年矣用八珍加柴胡山栀及六味地黄丸而愈有兼阴毛间生虫作痒者用桃仁研烂涂之　一儒者因劳而患焮痛寒热体倦头疼小便赤澁用补中益气汤加车前牛膝山栀而愈一儒者阴茎腐烂肿痛不止日晡热甚口干体倦食少欲呕此肝脾血虚也先用六君子加柴胡升麻脾胃醒而诸证退更以补中益气加炒山栀肝火退而肿痛痊子和泄水丸【一名大智丸】
　　大防　芫花　甘遂　海带【冼】海藻【洗】郁李仁续随子【各半】樟栁根【一两】
　　右为细末水煑枣肉为丸如小豆大每服五七十丸熟水下　按此药太峻用者慎之
　　治下疳疮先用张子和泄水去根后用此药干上黄连　滑石【各半两】定粉【三钱】轻粉【少许】乳香【一钱】蜜陀僧【二钱】
　　右细末干上或加干胭脂或加木香槟榔
　　大芦荟丸【一名九味芦荟丸】　治肝火下疳溃烂或作痛焮肿或治小儿疳膨食积口鼻生疮牙龈蚀烂等症并虫蚀肛门痒痛
　　胡黄连　芦荟　黄连　木香　白芜荑　青皮白雷丸　鹤虱草【各一两】麝香【一钱】
　　为末蒸饼糊丸桐子大每服一钱空心米饮下
　　八正散　治下疳便毒小便淋漓脉证俱实者
　　大黄　车前子　瞿麦　萹蓄　山栀　木通【各二钱】滑石【二两】甘草【一钱】
　　右水煎服
　　洗毒汤　治阴蚀疮
　　苦参　防风　露蜂房　甘草【炙各等分】
　　右防咀水煎浓汁洗疮
　　金银花散　治下疳疮
　　金银花　荆芥　朴硝　蛇床子　甘松　白芷槟榔【各一两】
　　右防咀每用五钱水五椀加葱白三根同煎数沸盆盛水先熏后洗却上药
　　洗药
　　黄连　黄檗　当归　白芷　独活　防风　朴硝　荆芥【各等分】
　　八钱五十文乌梅五个盐一匙入水同煎温洗日五七次敷下项药
　　敷药
　　木香　槟榔　黄连　铜靑　轻粉　枯矾　海螵蛸　麝香【各等分】
　　右研细末洗后至夜敷上
　　千金治丈夫阴头痈师所不能医用鼈甲一枚烧末以鸡子白和傅良
　　丹下疳疮
　　蛤粉　腊茶　苦参　靑黛　蜜陀僧
　　右用河水洗疮净腊猪脂调敷并治膁疮
　　又方
　　青黛　海蛤　蜜佗僧　黄连
　　共为末敷上
　　治一切热毒恶疮及下疳疮用蜜陀僧黄檗各一分半腻粉一钱麝香少许先洗疮拭干傅之甚者三四次
　　治下疳疮雄黄黄连等分为末湿者干掺干者油调傅先用荆芥射干煎汤洗却敷之妙　一方用地骨皮末傅之神効
　　追脓锭子【海藏】　脓内溃不出此药追之
　　雄黄【二钱】巴豆【一钱半】轻粉【一字】
　　外台秘要云阴头疮蜜煎甘草傅之安
　　又方用头髪用盐水洗去垢腻净再用米泔洗过又用淸汤洗晒干烧灰傅疮上便结靥
　　又方　苍耳叶为末傅之
　　治下疳疮黑彤兎【一名乌吊上一名孩儿沙】为末傅上神効
　　七寳槟榔散　治下元玉茎上或阴头上有疳疮渐至蚀透久不愈者
　　槟榔　雄黄　轻粉　蜜陀僧　黄连　黄檗朴硝
　　右为细末和匀先以葱白浆水洗净软帛挹干如疮湿干掺如干小油调涂
　　玉粉散　治下阴疮疼不止
　　滑石　蜜陀僧　寒水石【煆各半两】腻粉　麝香【各少许】
　　右为细末油调傅或干贴患处
　　蚯蚓散　治阴茎疮
　　蚯蚓【二分】豆粉【一分】
　　右用水研涂上干又傅之一方用豉一分
　　丹胞散　治玉茎上生疮臭烂者
　　右用猪胞一个连尿去一半留一半用新砖两口炭火煆将猪胞连尿于砖上焙干不住手一向移放于两口砖上轮流不歇莫与火煆着胞待尿干为度研为末入黄丹一钱先用葱汤以鹅毛抹洗以旧帛拭干此药掺二五次立见効
　　地连散　治玉茎上生疮
　　右用地骨皮煎汤洗以诃子连核烧存性为末干掺
　　川连散　治下部注疮
　　右以川连为细末浆水调成饼摊于碗面上内用艾及穿山甲三片烧烟覆椀熏成黑色再取下如是者五次以黄连饼黑色为度地上出烟毒再研细湿则干涂干则淸油调涂三四次先用黄檗藿香茵蔯煎汤温洗
　　神妙方　治茎头三五孔小漏疮出血微脓
　　右用油髪烧作灰存性研细傅之干则津唾调傅仍以米饮调髪灰食前服
　　麝香散　治妬精疮痒而湿者
　　麝香　黄矾　靑矾【各等分】
　　右为细末小便后用少许傅之
　　治阴湿生疮黄水流注
　　用白矾【不　多少】右研为末以冷水洗疮净后傅之
　　津调散　治妬精疮脓汁淋漓臭烂
　　黄连　欵冬花【各等分】麝香【少许一方不用】
　　右为细末先以地骨皮蛇床子煎汤洗软帛拭干津调傅之忌生汤洗
　　胭脂散　治阴疮
　　坏子胭脂　眞菉豆粉【各等分】
　　右同研匀傅之
　　虾蟇散　治阴湿欲尽疮痛甚者
　　虾蟇【一枚烧灰】兎粪【一两】
　　右同研末每用少许傅疮上日三四次
　　除疳散　治年深疳瘘疮大効
　　白芨　白蔹　黄丹　蜜陀僧【各一两】黄连【半两】轻粉【一钱】冰片　麝香【各半钱】
　　右为细末和匀每用或掺或絍疮中以膏药贴之
　　甘石散　治下部疳疮
　　炉甘石　蜜陀僧【各一钱半】轻粉【一分】橡斗子【烧灰存性三钱】龙骨【半钱】麝香【少许】
　　右为细末先用荆芥杜仲川椒煎汤放温洗罢次用药些少干贴
　　栀子散　治下疳疮
　　右用栀子一枚去穰入明矾末面糊封合口火烧存性为末干掺上随効
　　银粉散　治下疳阴头生疮
　　右用墙上白螺蛳殻不以多少火内煆酥为末水内飞过先去土石麤者次用轻粉随分两入在末内每以少许干贴在疮上
　　治下疳疮
　　右以孩儿茶研为细末先洗疮净干则小油调傅湿则干掺之神効
　　博金散　治下疳疮臭烂肿痛
　　白矾【与蜜陀僧同为末相和入于沙锅内火上炮汗尽】蜜陀僧【已上各伍钱】白垩【二钱】黄丹　轻粉【已上各一钱】乳香【五分】麝香【一字】
　　右为细末先须另用槐枝葱白盐甘草熬汤淋溻洗一二时挹干掺上项药每用药先须洗溻然后掺药甚者二五次瘥
　　胜金散　治下疳溃烂或疼痛
　　黄连　黄檗　轻粉　银硃　孩儿茶【各五分】冰片【一分】
　　为细末香油调搽内服加味泻肝汤
　　治下疳疮久不愈橡斗子二个各盛黄丹令满相合以乱髪纒定烧烟尽为度同研为末先以葱白热浆水洗疮脓尽次上药甚者不过三次如神
　　疗人阴生疮脓出成坎取髙昌白矾麻仁等分研炼猪脂相和成膏槐白皮煎汤洗疮拭干即涂膏然后以楸叶贴其上不过三五度瘥
　　下疳疮用五倍子末傅之
　　妇人隠疮
　　运气阴疮皆属寒经云太阳之胜隐中乃隐曲不利治以苦热是也
　　仲景云少阴脉滑而数者阴中即生疮阴中蚀烂者狼牙汤洗之用狼牙二两以水四升煑取半升以绵纒筋如茧浸汤沥阴中日三遍
　　洗溻散【大全】　治阴蚀疮
　　甘草　干漆【各一两】黄芩　当归　地黄　药【各二两】甲【五两】
　　右细切以水七升煑取一半去渣以绵帛纳汤中用溻疮处良久即易日二度每溻汤可走十里许即挹干捻取甘湿散薄傅疮上使徧可经半日又以汤溻溻讫如前傅药
　　甘湿散
　　蚺蛇胆【眞者】靑木香　石硫黄　铁精　麝香【各四分临时入用缘麝辟蛇毒若先相和胆即无力】
　　右各等分为末更研细有患取如三碁子大和井花水日再服讫先令便利了即以后方桃枝先熏下部讫然后取药如碁子安竹管里内下部中日再度老少量减其熏法每日一度不用再
　　桃枝薰法　取东南桃枝五七枚轻打头使散以绵纒之又捣石硫黄为末将此绵纒桃枝撚转之令末少厚又截一竹筒先内下部中仍以所撚药桃枝烧着薰之
　　蛇床子散　湿阴中主药
　　用蛇床子仁一味末之以白粉少许和令相得如枣大绵裹内之自然湿散
　　补遗治阴疮捣新桃叶绵裹内阴中日三两易
　　余详女科前阴诸疾
　　穿裆发　鋭疽　涌泉疽
　　或问背之下极发疽何如曰此名穿裆发属督脉及太阳经由劳伤忧思积郁所致活命饮加羌活黄檗内托羌活汤主之及胜金丹神仙追毒丸壮实者八阵散一粒金丹下之老弱者十全大补汤人参养荣汤此证宜速治稍缓则溃烂难收敛成漏者多麻木黑防泄泻呕哕疲倦者不治
