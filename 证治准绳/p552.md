<!-- { "loadSidebar": true } -->
　　和荣卫一妇表邪已解肿尚不消诊之脉滑而数乃瘀血作脓也以托里消毒散溃之而愈　一妇肿痛用硝黄之剂攻之稍缓翌日复痛诊之外邪已退亦瘀血欲作脓亦以前药溃之愈　一人表里俱解惟肿不消以托里消毒散四剂脓成针之而愈　少宰李蒲汀用发散之药耗损元气患处不消体倦恶寒食少口干用补中益气加桔梗及托里消毒散而愈　秋官陈同野元气素弱脉微细而伏此形病俱虚也用参术芎归陈皮柴胡升麻炙甘草以升举阳气用牛蒡参连翘桔梗以解热毒二剂肿顿消而脉亦复矣茍以脉微细为属隂以肿赤为属阳而药之鲜有不误者　一妇人溃后肿赤不消食少体倦脓清色白乃脾肺气虚也先用六君加桔梗芎归后用益气汤加桔梗而敛
　　搐鼻通气散　治时毒焮肿咽喉不利取嚏以泄其毒参【一钱半】猪牙皂角　川芎【各一钱】北细辛　草乌头　藜芦　羊踯躅花
　　右为末用纸撚蘸少许入鼻内取嚏为度一日二次
　　流注
　　薛流注之证或因饮食劳倦脾胃伤损或因房劳隂虚阳气凑袭或因营气不从逆于肉理或因腠理不宻外邪客之或暴怒伤肝或郁结伤脾或湿痰流注或跣扑血滞或产后恶露皆因气血凝滞而成也或生于四肢闗节或生于胸腹腰臋或结块或漫肿或作痛皆元气亏损所致悉宜葱熨及用益气养荣汤固其元气则未成者自消已成者自溃若久而不敛佐以豆防饼琥珀膏袪散寒邪补接阳气若内有脓管而不敛者用针头散腐化之经云形伤痛气伤肿又曰真气夺则虚邪气盛则实若不补气血节饮食慎起居戒七情而专用寒凉尅伐其不死者幸耳　黄不串流者俗曰马串流者名曰走散流注俗曰藤马外形微肿骨节内疼甚名曰嗍骨马若遍身骨节内疼痛不能起坐无堆作热不退者亦曰嗍骨马若脊骨及髀骨上起堆或一二个或三五个名曰过脊马若尾骶骨上起堆作热者名曰杀着马若髁骨下痛甚无堆但肿者名曰锁脚马若骨相交接之处疼痛无堆微肿名曰接骨马此证因风热走散四肢治当疎风散热初起不可用火针烙之肿势盛者只宜刺以棱针久熟者可火针烙之流注入股者死　伤寒余邪未尽者和解之以人参败毒散次以小柴胡合二陈汤加羌活川芎枳殻当归白术　暴怒所致胸膈不利者调气为主宜方脉流气饮　抑郁所致而不痛者宜调经脉补气血益气养荣汤　肿硬作痛者行气和血宜疮科流气饮　溃而不敛者益气血宜人参养荣汤十全大补汤　脾气虚湿热凝滞肉理而致者但肿一块不痛肉色不变饮食少思宜健脾除湿六君子汤加芎归黄茋白芍肉桂闪肭瘀血凝滞为患者和气血调经络宜方脉流气饮次以二陈合四物加香附乌药桔梗　寒邪所袭筋挛骨痛或遍身痛宜温经络养气血宜大防风汤及五积散合败毒散加川牛膝杜仲或独活寄生汤次以四物汤加黄茋活杜仲　病尚有潮热者里有寒邪未尽散宜荣卫返魂汤加干葛升麻紫苏川芎独活姜水煎服　如无潮热用荣卫返魂汤加独活酒水各半煎服接骨马用穿山蜈蚣白田柯石楠藤山良姜九节
　　香紫金皮含笑叶煎水时时热淋洗之却服续骨散九金六马散　起堆核数枚但小些名马疔又名马铃用紫金钟紫金皮紫河车天南星磨醋暖涂又用紫金皮紫金藤红内消马蹄香马蹄藤煎酒服　鎻脚马用野芋子根马蓝草藜芦子紫河车山枇杷根皮山布根紫金皮捣烂盐糟炒又以煎水热淋洗之却服轻脚散九金六马散　嗍骨马用穿山蜈蚣紫金皮石楠藤白田柯溪枫根九节香对节金惊煎水淋洗却服嗍骨散九金六马散四味浸酒方　过脊马用山枇杷根皮黎芦子小樟子根皮天门冬天南星仙人掌根山布根赤牛膝半夏凌霄根皮佛桑花马蓝草野芋子根天铜柯普营子根皮赤毛桃根皮赤芎根皮捣烂半泔半醋调暖刷渣封藤马并効却服蠲脊散九金六马散　藤马用山布根多赤葛子根皮樟柳根紫金皮紫金钟落鸦鎗根七叶杨香天花粉真珠帘根白芙蓉叶凌霄根皮溪枫根皮赤毛桃根皮捣烂盐糟炒防之又方山布根葛合根紫河车黎芦子马鞭秽紫金皮山枇杷根皮凌霄根皮佛桑花落鸦鎗根白田柯捣烂盐糟炒防之又方山布根紫金皮溪枫根皮捣烂酒炒之此方马并大効却服九金六马散四味浸酒方又用洗肿方热淋之　杀着马用紫河车山枇杷根皮黎芦子山布根凌霄根皮佛桑花葛合根石萍捣烂醋调刷渣封用洗肿方淋洗却以九金六马散蠲骶散服之　诸马有热者用去热散有表者用荆防败毒散有里者用内疎黄连汤有表复有里者用追疔夺命汤却用水金凤捣烂防核堆上即効马有热未成服药即能退之若已成者但要出脓
　　其热即退若生堆核四五个只一二个未成脓余者皆已出脓其热亦不能退要五个尽出脓热方退也　若溃烂者即系溃疡宜查本门治之
　　治验一人因怒脇下作痛以小柴胡对四物加青皮桔梗枳殻而愈　一人臋肿一块微痛脉以疮科流气饮四剂而消　一人因怒脇下肿痛胸膈不利脉沉迟以方脉流气饮数剂少愈以小柴胡对二陈加青皮桔梗贝母数剂顿退更以小柴胡二十余剂而痊　一妇因闪肭肩患肿遍身作痛以黑丸子二服而痛止以方脉流气饮二剂而肿消更以二陈对四物加香附枳殻桔梗而愈　一妇腿患筋挛骨痛诸药不应脉迟用大防风汤一剂顿退又二剂而安　又一妇患之亦然先用前汤二剂更服黑丸子而痊此二患若失治溃作败症　一妇禀弱性躁脇臂肿痛胸膈痞满服流气败毒反发热少食用四七汤数剂胸寛气利以小柴胡对四物加香附陈皮肿痛亦退　一人腿患溃而不敛用人参养荣汤及附子饼灸更以补剂煎膏贴之两月余愈　一人脾气素弱臂肿一块不痛肉色不变饮食少思半载不溃先以六君子加芎归芍药二十余剂饮食渐进更以豆豉饼日灸数壮服前药再加黄茋肉桂三十余剂脓熟针去以十全大补汤及附子饼灸之月余而愈　一人腿肿肉色不变不痛脉浮而滑以补中益气汤加半夏茯苓枳殻木香饮之以香附饼熨之彼谓气无补法乃服方脉流气饮愈虚始用六君子汤加芎归数剂饮食少进再用补剂月余而消　夫气无补法世俗论也以其为病痞满壅塞似难为补殊不知正气虚不能运行则邪气滞而为病不用补法气何由行乎　一人臂肿筋挛骨痛年余方溃不敛诊脉更虚以内塞散一料少愈以十全大补汤及附子饼灸而愈精要云留积经久极隂生阳寒化为热以此溃多成瘘宜早服内塞散排之　一人腿肿一块经年不消且不作脓饮食少思强食则胀或作泻日渐消瘦诊脉微细此乃命门火衰不能生土以致脾虚而然也遂以八味丸饮食渐进肿患亦消　一人背髀患之微肿形劳气弱以益气养荣汤间服黒丸子及木香生地黄作饼覆患处熨之月余脓成针之仍服前药而愈　一人腿患久而不敛饮大补药及附子饼以针头散絍之而愈一人臂患年余尚硬饮食少思朝寒暮热八珍汤加柴胡地骨皮牡丹皮月余寒热少止再用益气养荣汤附子饼灸两月余脓成针之更服人参养荣汤半载而愈一妇脓溃清稀脉弱恶寒久而不愈服内塞散灸附
　　子饼而瘳　一人臂患出腐骨三块尚不敛发热作渴脉浮大而濇乃气血俱损须多服生气血之剂庶可保全彼谓火尚未尽乃用凉药内服外敷几危求治其形甚悴脉愈虚先以六君子加芎归月余饮食渐进以八珍汤加肉桂三十余剂疮色乃赤更以十全大补汤外以附子饼仅年而差　一老伤寒表邪未尽股内患肿发热以人参败毒散二剂热止灸香附饼又小柴胡加二陈羌活川芎归术枳殻数剂而消　侍御朱东溪左脇下近腹肝胆经部分结一块四寸许漫肿不赤按之则痛余曰此当补脾胃彼谓肿疡宜表散乃服流气饮后胃气顿虚始信余言遂用四君子加芎归酒炒芍药姜桂胃气复而恶症退乃去干姜加黄茋数剂微赤微痛又三十余剂焮肿大痛此脓内溃也遂针之用补中益气汤加减八味丸而愈　一男子脇肿一块日久不溃按之微痛脉微而濇此形证俱虚当补不当泻乃用人参养荣汤及热艾熨患处脓成以火针刺之用豆豉饼十全大补汤百剂而愈　一妇腰间患一小块肉色如常不溃发热予欲治以益气养荣解郁之剂彼却别服流气饮后针破出水年余而殁又一妇久不敛忽发寒热予诊其气血俱虚彼反服表散之剂果发大热亦殁　一人元气素弱患此胸膈不利饮食少思予欲健脾解郁养气血彼反服辛香流气之剂致腹胀又服三棱蓬术厚朴之类饮食少四肢微肿兼腰肿一块不溃而殁　一妇经不调两月或三月一至四肢肿饮食少日晡发热予曰此脾土气血虚也用养脾滋气血药饮食进则浮肿自消血气充则经水自调彼以为缓用峻剂先通经果腹疼泄不止遍身浮肿饮食少没于木旺之月　一人年逾二十小腹肿硬逾年成疮头破时出血水此七情所伤营气逆于肉理也名曰流注诊之肝脉濇葢肝病脉不宜濇小腹正属肝经须濇属金脉退乃可予欲以甘温之药补其气血令自消溃彼不信乃服攻伐之药气血愈虚果殁于金旺之月　一男子腹患此肿硬不溃脉弱时呕欲用败毒等药余谓肿硬不溃乃阳气虚弱呕吐少食乃胃气虚寒法当温补脾胃彼不信仍用攻伐而呕愈甚复请治脉微弱而发热余曰热而脉反静脱血脉反实汗后脉反躁者皆为逆也辞不治后果殁
　　疮科流气饮　治隂发流注恚怒气结堆核肿硬作痛或胸膈痞闷或风寒湿毒于经络或血不和结成肿块肉色不变或漫肿木闷无头或隂发岩乳等证未成速散已成速溃败脓自出恶肉自去非常之验桔梗　人参　当归　肉桂　甘草　黄茋【盐水炒】厚朴【姜制】白芍药　紫苏　乌药　防风　枳殻防榔　南木香　川芎　白芷
　　右生姜煎服　疼痛加乳香没药　不干加知母贝母　疮不干加炒皂角刺　流注加羌活独活　气滞加香附　胃虚加陈皮
　　此乃行气散血之剂若服之过度则气血虚耗何以为脓学者知之
　　败毒流气饮　治流注初发堆核硬痛不可忍者宜用此药疎邪流气
　　羌活　独活　青木香　赤芍药　当归　紫苏陈皮　香附　白芷　三棱　蓬莪茂　枳殻川芎　桔梗　紫胡　半夏【姜制】赤茯苓　甘草
　　右生姜生地黄煎服　热加大黄黄芩　虚加人参黄茋
　　方脉流气饮　治隂发流注瘰疬及郁结肿聚结块或走注疼痛或心胸痞闷脇腹胀满呕吐不食上气喘急咳痰盛或面目四肢浮肿大小便秘者
　　紫苏　青皮　白芍药　当归　白茯苓　乌药桔梗【炒】半夏【姜制】黄茋【炒】川芎　枳实【炒】陈皮　防风　南木香　大腹皮　甘草　防榔　枳殻
　　右生姜煎服　流注加羌活独活白芷稍　小便不通加木通栀子　浮肿加猪苓泽泻　气滞加香附血滞加肉桂　呕吐加藿香　瘰疬加夏枯草此行气耗血之剂不过二三剂止之不可多服
　　去热散　治马发热者此药退热肿疡亦効
　　吉面消　山乌豆　鸡屎子　鸡根　水坊子过山龙　金凉伞【大叶】白根子　紫金藤　九牛天竹　臭木待【根】连叉大青　落鸦藤
　　右水煎服
　　九金六马散　治马流注马防马面马腿马挪痈疽肿疡乳痈脇痈便毒头风风核等发者
