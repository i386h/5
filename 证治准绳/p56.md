<!-- { "loadSidebar": true } -->
　　癫病俗谓之失心风多因抑欝不遂侘傺无聊而成精神恍惚言语错乱喜怒不常有狂之意不如狂之甚狂者暴病癫则久病也宜星香散加石菖蒲人参各半钱和姜汁竹下夀星丸或以涌剂涌去痰涎后服宁神之剂　因惊而得者抱胆丸　思虑伤心而得者酒调天门冬地黄膏多服取效　有心经蓄热发作不常或时烦躁鼻眼觉有热气不能自由有类心风稍定复作清心汤加石菖蒲　有病癫人专服四七汤而愈葢痰迷为癫气结为痰故也　四川真蝉肚欝金七两明矾三两细末薄荷丸如桐子大每服五六十丸汤水任下此病由七情得之痰涎包络心窍此药能去欝痰　孙兆治相国寺僧充忽患癫疾半年名医皆不效召孙疗之孙曰但有咸物尽与食之但待云渇可来取药今夜睡着明日便愈也至夜僧果渇孙乃与酒一角调药一服与之有顷再索酒与之半角其僧遂睡两昼夜乃觉人事如故僧谢之问其治法曰众人能安神矣而不能使神昬得睡此乃灵苑方中硃砂酸枣仁乳香散也人不能用耳　陈良甫治一女人眼见鬼物言语失常循衣直视医用心药不効投养正丹二贴煎乳香汤送下以三生饮佐之立愈　滑伯仁治一僧病发狂谵妄视人皆为鬼诊其脉累累如薏苡子且喘且搏曰此得之阳明胃实素问云阳明主内其经血气俱多甚则弃衣升髙逾垣妄骂遂以三化汤三四下复进以火剂即愈一妓心痴狂歌痛哭裸裎妄骂瞪视默默脉之沉坚
　　而结曰得之忧愤沉欝食与痰交积胸中涌之皆积痰裹血复与火剂清上膈而愈　一人方饭间坐甫定即搏炉中灰杂饭猛噬且喃喃骂人令左右掖而脉之皆直上下行而左手寸口尤浮滑葢风痰留心胞证也法当涌其痰而凝其神涌出痰沫四五升即熟睡次日乃寤寤则病已去矣徐以治神之剂调之如旧　若脉乍大乍小乍有乍无忽六部一息四至如常忽如雀啄如屋漏如虾游鱼戏此鬼祟之徴也宜以针灸治之扁鹊曰百邪所病者针有十三穴也凡针之体先从鬼宫起次针鬼信便至鬼垒又至鬼心未必须并针止五六穴即可知矣若是邪蛊之精便自言说论其由来往验有实立即其精邪必须尽其命求去治之男从左起针女从右起针若数处不言便偏穴针也依诀而行针灸等处并宜主之仍须依法治之万不失一黄帝掌诀别是术家秘要缚鬼禁刼五岳四渎山精鬼魅并悉禁之有在人两手中十指节间　第一针人中名鬼宫【从左边下针右边出之】　第二针手大指爪甲下名鬼信【入肉三分】　第三针足大指爪甲下名鬼儡【入肉二分】　第四针掌后横文名鬼心【针入半寸即大渊穴】　第五针外踝下白肉际足太阳名鬼路【火针匕锃三下即申脉穴】　第六针大椎上入发际一寸名鬼枕【火针匕锃三下】　第七针耳前发际宛宛中耳垂下五分名鬼牀【火针匕锃三下】　第八针承浆名鬼市从左出右　第九针手横纹上三寸两筋间名鬼路【即劳宫穴】　第十针直鼻上入发际一寸名鬼堂【即上星穴火针匕锃三下】　十一针隂下缝灸三壮女人即玊门头名鬼藏　十二针足泽横纹外头接白肉际名鬼臣【即曲池穴火针匕锃三下】　十三针舌头一寸当舌中下缝刺贯出舌上名鬼封仍以一板横口吻先针头令舌不得动　已前若是手足皆相对针两穴若是孤穴即单针之　秦承祖灸鬼法以病者两手大拇指相并用细麻绳札缚定以大艾炷骑缝灸之甲及两指角肉四处着火一处不着即无效灸七壮神验
　　狂
　　难经曰狂之始发少卧而不饥自髙贤也自辩智也自贵倨也妄笑好歌乐妄行不休是也　素问病能篇帝曰有病怒狂者此病安生岐伯曰生于阳也阳气者暴折而难决故善怒病名曰阳厥曰何以知之曰阳明者常动巨阳少阳不动不动而动大疾此其候也治之夺其食即已夫食入于隂长气于阳故夺其食即已使之服以生铁落为饮夫生铁落者下气疾也【阳气怫欝而不得疏越少阳胆木挟三焦少阳相火巨阳隂火上行故使人易怒如狂其巨阳少阳之动脉可诊也夺其食不使胃火复助其邪也饮以生铁落金以制木也木平则火降故曰下气疾速气即火也】　阳明脉解篇帝曰阳明病甚则弃衣而走登髙而歌或至不食数日逾垣上屋所上之处皆非其素所能也病反能者何也岐伯曰四肢者诸阳之本也阳盛则四肢实实则能登髙也热盛于身故弃衣欲走也阳盛则使人妄言骂詈不避亲疎而不欲食不欲食故妄走也【脉解篇云阳明所谓病至则欲乘髙而歌弃衣而走者隂阳复争而外并于阳故使之弃衣而走也】　治法上实者从髙抑之生铁落饮抱胆丸养正丹　在上者因而越之蒂散来苏膏子和治一人落马发狂以车轴埋之地中约髙二丈许上安中等车轮其钢上凿一穴如作盆之状缚病人在其上使之仰卧以輭裀衬之又令一人于下坐机一枚以棒搅之转千百遭病人吐出青黄涎沫一二斗许病人自言不堪因解之索水与氷水饮数升而愈　阳明实则脉伏宜下之大承气汤【海藏治许氏病阳厥狂怒骂詈亲疎或哭或歌六脉举按无力身表如水石发即叫呼声髙因不与之食用大承气汤下之得渣秽数升狂稍宁数日复发复下如此五七次行大便数斗疾瘥身温脉生良愈此易老夺食之法也】当归承气汤【保命集云若阳狂奔走骂詈不知亲疎此阳有余隂不足大黄芒硝去胃中实热当归补血益隂甘草缓中加姜枣者胃属土此引入胃中也经所谓防者逆之甚者从之此之谓也】以大利为度防缓以蒂散入防风末藜芦末吐之其病立安后用调心散洗心散凉膈散解毒汤等调之【子和治一人以调胃承气大作汤下数十行三五日复上涌一二升三五日复下之凡五六十日下百余行吐亦七八度如吐时暖室置火以助其汗此三法并施治也】　郁者发之【子和治一叟年六十值徭役烦扰而暴发狂口鼻觉如虫行两手爬搔数年不已诊其脉两手皆洪大如絙断之曰肝主谋胆主决徭役迫遽财不能支则肝屡谋而胆屡不能决屈无所伸怒无所泄心火盘薄乘阳明金然胃木属土而肝属木胆属相火火随大气而入胃故暴发狂乃金置燠室中涌而汗出如此三次内经曰木欝则达之火欝则发之正谓此也又以调胃承气汤半升用水五升煎半沸分作三服大下二十行血水与瘀血相杂而下数升来日乃康以通圣散调其后】　虚者补之宁志膏一醉膏辰砂散葢狂之为病少卧少卧则卫独行阳不行隂故阳盛隂虚今昏其神得睡则卫得入于隂而隂得卫填不虚阳无卫助不盛故隂阳均平而愈矣　经云悲哀动中则伤魂魂伤则狂妄不精不精则不正此悲哀伤魂而狂当以喜胜之以温药补魂之阳【娄云仲景防己地黄汤本事惊气丸之类是也】　经云喜乐无极则伤魄魄伤则狂狂者意不存人此喜乐伤魄而狂当以恐胜之以凉药补魄之隂【娄云辰砂欝金白矾之类是也】　初虞世用苦参末蜜丸桐子大每服十丸薄荷汤化下葢子午乃少隂君火对化故药之味苦而气寒者类能助水而益火诸躁狂越皆属于火故苦参一味能疗之　戴院使主治痰宁心用辰砂妙香散加金箔真珠末杂青州白丸子末浓姜汤调下吞十四友丸滑石六一汤加真珠末白汤调下　热入血室发狂不认人牛黄膏主之　金匮云病如狂状妄行独语不休无寒热其脉浮防己地黄汤主之　有妇人狂言叫骂歌笑不常似祟慿依一边眼与口角吊起或作狂治或作心风治皆不效乃是旧有头风疾风痰使然用芎辛汤加防风数服则愈
　　癎
　　癎病与卒中痉病相同但癎病仆时口中作声将醒时吐涎沫醒后又复发有连日发者有一日三五发者中风中寒中暑之类则仆时无声醒时无涎沫醒后不复再发痉病虽亦时发时止然身强直反张如弓不如癎之身輭或如猪大牛羊之鸣也原病式以由热甚而风燥为其兼化涎溢胸满燥烁而瘈疭昏冒僵仆也三因以惊动藏气不平欝而生涎闭塞诸经厥而乃成或在母腹中受惊或感六气或饮食不节逆于藏气而成葢忤气得之外惊恐得之内饮食属不内外所因不同治法亦异如惊者安神丸以平之痰者三圣散以吐之火者清神汤以凉之可下则以承气汤下之　丹溪大法分痰与热多少治之以黄芩黄连括蒌半夏南星为主有热以凉药清其心　有痰必用吐吐后用东垣安
　　神丸及平肝之药青黛柴胡川芎之类　子和法癎病不至目瞪如愚者用三圣散投之更用火盆于暖室中令汗吐下三法并行次服通圣防百余日愈矣　虚不禁吐下者星香散加人参菖蒲茯苓麦门冬各一钱全蝎三个入竹沥下酥角丸杨氏五癎丸犀角丸龙脑安神丸参硃丸琥珀夀星丸或用天南星丸蒸九晒为末姜汁打糊丸如桐子大每服二十丸煎人参麦门冬茯神菖蒲汤入竹下　治法杂论云凡病发项强直视不省人事此乃肝经有热也或有咬牙者先用葶苈苦酒汤吐之吐后可服防青丸下之次服加减通圣散显咬牙证用导赤散治之则愈如病发者可用轻粉白矾代赭石发过米饮调下经云重剂以镇之　海藏云治长洪伏三脉风癎惊癎发狂恶人与火者灸第三椎第九椎服局方妙香丸以针穿一眼子透冷水内浸少时服之如本方若治细缓三脉诸癎以狂者李仲南五生丸　昼发治阳蹻【升阳汤】夜发治隂蹻　先灸两蹻各二七壮然后服前药【凡灸癎必须先下之乃可灸不然则气不通能杀人】　平旦发者足少阳　晨朝发者足厥隂　日中发者足太阳黄昏发者足太隂　人定发者足阳明　半夜发者
　　足少隂　煎药中各加引经药　千金云病先身热瘈疭惊啼而后发脉浮洪者为阳癎病在六府外在肌肤犹易治也先身冷不惊掣不啼呌病发脉沉者为隂癎病在五藏内在骨髓难治也　刘宗厚曰隂阳癎犹急慢惊阳癎不因吐下由其有痰有热客于心胃之间因闻大惊而作若热盛虽不闻惊亦自作也宜用凉药以攻治之隂癎亦本于痰热所作医以寒凉攻下太过损伤脾胃变而成隂宜用温平补胃燥痰之药治之若曰不因壊证而有隂阳之分则是指痰热所客表里藏府浅深而言癎病岂本自有隂寒者哉　病久成积厚朴丸从本方春秋加添外又于一料中加人参菖蒲茯苓各一两五钱和剂服之积久生虫妙功丸取之　病愈后痰热药中加养血宁神之药加四物酸枣仁逺志麦门冬安神丸至宝丹服饵不辍仍加谨节疾不再作矣诊　脉洪长伏为风癎　细缓为诸癎　浮为阳癎沉为隂癎　虚为惊　沉数为实热　沉小急实者虚而急者皆不治
　　烦躁
　　成氏曰烦为扰乱而烦躁为愤激而躁合而言之烦躁为热也析而言之烦阳也躁隂也烦为热之轻者躁为热之甚者　陈氏曰内热曰烦外热曰　　东垣烦躁发热论黄帝针经五乱篇云气乱于心则烦心密默俛首静伏云云气在于心者取少隂心主之俞又云咳喘烦寃者是肾气之逆也又云烦寃者取足少隂又云烦寃者取足太隂仲景分之为二烦也躁也葢火入于肺则烦入于肾则躁俱在于肾者以道路通于肺母也大抵烦躁者皆心火为病心者君火也火旺则金烁水亏唯火独存故肺肾合而为烦躁乂脾经络于心中心经起于脾中二经相搏湿热生烦夫烦者扰扰心乱兀兀欲吐怔忡不安躁者无时而热冷汗自出少时则止经云隂躁者是也仲景以栀子色赤而味苦入心而治烦盐豉色黑而味咸入肾而治躁名栀子豉汤乃神药也若有宿食而烦者栀子大黄汤主之　运气烦躁有二一曰热助心火烦躁经云少隂之复燠热内作烦躁
