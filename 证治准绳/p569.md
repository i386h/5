<!-- { "loadSidebar": true } -->
　　万金膏　治痈疽发背诸般疮疖从髙坠下打扑伤损脚膝生疮逺年臁疮五般痔漏一切恶疮并皆治之龙骨　鼈甲　苦参　乌贼鱼膏　黄蘗　黄芩猪牙皂角　黄连　白芨　白敛　厚朴　木鼈子仁　草乌　川芎　当归【洗焙】香白芷【各一两】没药【另研】乳香【另研各半两】槐枝　柳枝【各四寸长二十一条】黄丹【一斤半炒过】清油【四斤】
　　右除乳没丹外将诸药于油内慢火煎紫赤色去滓秤净油三斤放锅内下丹不住手搅令黑色滴入水不散及不粘手下乳汲末再搅匀如硬入油些少以不粘手为度
　　洗药荆叶散　治从髙坠下及一切伤折筋骨瘀血结聚疼痛
　　顽荆叶【一两】白芷　细辛【去苖】蔓荆子　桂心　川芎丁香　防风【去芦】羗活【各半两】
　　右作一服入盐半匙连根葱伍茎浆水伍升煎取三升去滓通手淋洗痛处冷即再易避处洗之
　　接骨接骨用好无名异叁两为末丁乳檀沉木五香各半钱重为末先烧鐡铫红以五香三之一弹入铫内烟起则全下无名异待滚退火定后再上火炒热又将五香弹三之一弹入铫内滚又退火如此者凡三次讫出火毒即用骨碎补去毛约一斤与生姜等分捣烂以碗覆之发热先约取五之一入小葱九茎连须去蒂同入沙盆擂细取其汁调前无名异末二钱冲老酒服之其查罨患处即愈如年老气衰者再作一剂多饮酒力助之为妙
　　洁接骨丹敷贴药
　　天南星　木鼈子【各四两】没药　乳香【各半两】官桂【一两】
　　右为细末姜一片去皮烂研取自然汁入米醋少许白面为糊同调摊纸上贴伤处以帛缚之用箆夹定麻索子纒
　　接骨丹　治折骨出臼无草药讨处用此方効
　　南星【生四两】木鼈子【三两】紫金皮　芙蓉叶　独活白芷　官桂　松香　枫香【各一两】小麦面【二两】乳香没药【各五钱】
　　右末米醋生姜汁各少许入酒调匀摊油纸上夹缚冬月热缚夏月温缚
　　世治攧扑筋断骨折用粟米半升木鼈肉二拾个半夏半两妇人髪一团葱白髪一小束同炒烟尽存性为末热醋调傅神効　治攧扑筋断骨折用糯米一升皂角切碎半升铜钱百个同炒至半焦黑去铜钱为末用好酒调膏厚纸摊贴处神効
　　走马散　治折伤接骨
　　栢叶　荷叶　皂角【俱生用】骨碎补【去毛各等分】
　　右为末先将折伤处揣定令入元位以姜汁调药如糊摊纸上贴骨断处用杉木片夹定以绳缚之莫令转动三五日后开看以温葱汤洗后再贴药复夹七日如痛再加没药
　　乳香膏　治打扑伤损
　　乳香　松香　枫香　五倍子　狗骨【煆各一两】锅底墨　小麦面【各五两】
　　右末用好酒调为糊様热敷痛处不可敷破处若破烂者只用凤尾草为末糁之
　　骨碎补罨闪折筋骨折伤取根捣碎煮黄米粥和之裹伤处良
　　攧扑骨肉损醋捣肥皂烂厚罨之以帛缚之闪伤醋糟平胃散相和罨之
　　丹治攧伤骨折及血黯方用益元散防分人参汤调之次用姜汁好醋二盏用独子肥皂肆个敲碎挼于姜汁醋中调和以绵滤过去渣煎成膏药贴徧身亦可又方柑橘叶白酒糟杵细缚痛处或大段痛用火烧地令红用醋并米泔泼地上急铺荐令患人荐上卧蒸出汗内则服药外则贴罨易安
　　续筋白胶香散　治皮破筋断
　　右用白胶香为末傅之又方金沸草根擂汁涂筋封口便可相续止痛
　　治伤断筋骨续筋方
　　右取旋覆根捣汁滴疮中仍用滓傅疮上封之二七日即筋骨便续更不用易
　　消肿紫金皮散　治打扑伤损金刀箭簇伤处浮肿用此
　　紫金皮【醋炒】南星　半夏　川当归　黄檗【盐炒】草乌【炮】川乌【炮】杜当归　川芎　乌药　破故纸　川白芷【盐水炒】刘寄奴　川牛膝　桑白皮【各等分】
　　右为细末生姜薄荷汁兼水调敷肿处或伤处皮热甚加黄檗生地黄半两有疮口者勿封疮口四边傅之
　　本事治打扑伤损及一切肿痈未破令内消方
　　生地黄【研如泥】木香【细末】
　　右以地黄膏随肿大小摊于纸上掺木香末一层又再摊地黄膏贴肿上不过三五度即愈昔许元公入京师赴省试过桥坠马右臂臼脱路人语其仆曰急与挼入臼中若血渍臼则难治矣仆用其説许以昏迷不觉痛遂僦轿舁归邸或曰非录事巷田马骑不能了此疾急召之至日已暮因秉烛视其面目尚可治乃施药封此处至中夜方苏逹旦痛止去其封损处已白其青瘀乃移在臼上自是日日易之肿直至肩背以药下之泻黒血三升五日复常遂得赴试盖用此法云
　　消肿膏　治胸脇跌堕打扑损伤肿痛或动筋折骨芙蓉叶　紫金皮【各五两】白芷　当归　骨碎补独活　何首乌　南星【各三两】橙橘叶　赤芍药【各二两】石菖蒲　肉桂【各五钱】
　　右末以热酒姜汁调乗热缚肿用葱汁茶清调和温缚动筋折骨加山樟子叶毛银藤皮及叶各伍两同前为末酒调暖敷缚
　　芙蓉膏　治打扑伤损肿痛紫黑色久不退者
　　紫金皮　南星【各一两】芙蓉叶【二两】独活　白芷　赤芍药【各五钱】
　　右末生姜汁茶清调温贴缚
　　伤损紫黑色久不退者加肉桂五钱
　　紫金膏　治赤肿焮热者
　　芙蓉花叶【二两白花者佳】紫金皮【一两】
　　右生采入生地黄同捣傅贴或为末以鸡子清入蜜少许和匀调入生地黄砍烂和傅
　　拯损膏　治诸伤损
　　天花粉　芙蓉叶　紫金皮　赤芍药　南星独活　当归　白芷【各一两】牡丹皮【三钱】
　　右末姜汁调热傅贴疼痛甚者加乳香没药各少许
　　松葱膏　治伤损
　　松香　葱连根叶【炒热】
　　右杵捣成膏炙热缚伤处先以生姜砍烂炒热罨少时次以此膏贴之退肿住痛
　　退肿膏　治头脑破伤损或跌破或刀斧伤处或被杖棒打破及别处伤
　　芙蓉叶　地薄荷　耳草叶　泽兰叶　金桐叶赤牛膝　大黄【另研末各等分】
　　右砍烂傅贴伤处中间留孔出气用泽兰叶荡輭贴住冬月用芭蕉叶一日一换药用茶洗伤处若伤处浮肿用小青叶捣傅后用凥池叶地薄荷捣傅后痛不住用葛根毛藤叶枫叶尾砍傅贴住痛
　　治擦落耳鼻用髪入礶子盐泥固济煆过为末乗急以所擦落耳鼻蘸灰缀定以輭绢缚定効江怀禅师为驴所咬下鼻一僧用此缀之効
　　一紫散　治伤损眼胞青黑紫色肿痛
　　紫金皮【童便浸七日晒干】生地黄【各等分】
　　右砍烂茶清调匀傅贴余处伤不用制
　　一绿散　治打扑眼胞赤肿疼痛
　　芙蓉叶　生地黄【各等分】
　　右砍烂傅贴或为末鸡子清调匀傅之
　　退热散　治跌磕打伤惟大指中指伤命余指无妨山布根【多】景天草　泽兰叶　地薄荷　鱼桐根皮
　　右捣烂冷缚伤处大退身上寒热
　　泽兰散　治跌扑咬伤及咬伤手指并刀斧伤
　　芙蓉叶　泽兰叶　白佛桑叶　地薄荷　耳草叶
　　右捣烂冷缚伤处留口通气以七叶杨香叶或池黄黄叶热茶輭贴住
　　负重担肩破者剪猫儿头上毛不语唾粘之
　　逺行脚打泡用调生面糊贴过夜即干不可擦破又法用饭粘贴过夜以纸盖之次日平复神効
　　内服方药
　　表脉浮证发热恶寒体痛此挟有外邪宜发散　四季伤损发散春五积散香苏散夏香茹饮五苓散秋正气散冬和觧散加减【以上诸方并见伤寒】寒热加柴胡前胡黄芩头痛加川芎白芷脚气加白芷槟榔木香痰加南星半夏乌梅气喘加人参木香沉香寒加苍术半夏陈皮右等分防咀葱白煎空心服
　　踈风败毒散　治打扑诸损动筋折骨跌磕堕伤者当归　川芎　白芍药　熟地黄　活　独活桔梗　枳壳　柴胡　白芷　白茯苓　甘草紫苏　陈皮　香附
　　右生姜生地黄煎入酒和服
　　加味交加散　治打扑伤损折骨出臼发热恶寒体弱之人用此服之若体实之人宜踈风败毒散
　　当归　川芎　白芍药　生地黄　苍术　厚朴陈皮　半夏　白茯苓　活　独活　桔梗枳殻　前胡　柴胡　干姜　肉桂　甘草
　　右生姜煎服如有热除干姜肉桂
　　活乳香汤　治跌扑伤损动筋折骨发热体痛挟外邪者
　　活　独活　川芎　当归　赤芍药　防风荆芥　丹皮　续断　红花　桃仁　陈皮
　　右生地黄煎服　有热加柴胡黄芩
　　里肝脉搏坚而长脇下痛不可忍宜行瘀血　海藏云若登高堕下重物撞打箭镞刅伤心腹胷中停积郁血不散以上中下三焦分之别其部分上部易老犀角地黄汤中部桃仁承气汤下部抵当汤之类下之亦有以小便酒同煎治之　更有内加生地黄当归煎者有大黄者又法虚人不禁下者以四物汤加穿山甲煎服妙亦有花蘂石散以童子小便煎或酒服之者此药与前寒药正分隂阳不可不辨也若瘀血已去用复元通气散加当归煎服亦可
　　仲景治马坠及一切筋骨损伤
　　大黄【一两切汤浸或半两】绯帛　乱发【如鸡子大烧灰】败蒲席【三寸】久用炊单布【一尺烧灰】桃仁【四十九个去皮尖】甘草【如中指节折挫】
　　右七味以童子小便量多少煎汤或内酒一大盏次下大黄去渣分温三服先剉败蒲席半领煎汤浴以衣被覆斯须通利数行通后立瘥利后浴水赤勿怪即瘀血也
　　复元活血汤　治从髙堕下恶血流于脇下及疼痛不可忍者经云有所堕坠恶血留内有所大怒气上而不行下损于脇则伤肝肝胆之经俱行于脇下经属厥隂少阳宜以柴胡为引用为君以当归活血脉又急者痛也以甘草缓其急亦能生新血阳生隂长故也为臣穿山甲括蒌根桃仁红花破血润血为之佐大黄酒制以荡涤败血为之使气味相合各有所归痛自去矣
　　柴胡【五钱】当归　穿山甲【炮】括蒌根【各三钱】甘草　红花【各二钱】桃仁【去皮尖五十个】大黄【酒浸一两】
　　右件桃仁研烂余药剉如麻豆大每服一两水二钟酒半盏煎至七分去渣大温服食前以利为度得利后痛或不尽服乳香神应散【方见后腹痛条】
　　巴防汤【洁古】治从髙坠下及打扑内损昏胃嗜卧不能饮食此谓血闭脏腑不通
　　巴防【去心】大黄【各半两】当归　地黄　芍药　川芎【各一两】
　　右为末水煎以利为度
　　当归导滞散【东垣】治打扑损伤落马坠车瘀血大便不通红肿青黯疼痛昏闷畜血内壅欲死
　　大黄【一两】当归【二钱半】麝香【少许】
　　右三味除麝香别研外为极细末入麝香令匀毎服三钱热酒一盏调下如前内瘀血去或骨节伤折疼痛不可忍以定痛接骨紫金丹治之
　　又导滞散　治重物压伤或从髙坠下或吐血不能禁止或瘀血在内胸腹胀满喘促气短
　　当归　大黄【各二两】
　　右为细末毎服三钱不拘时温酒调服
　　夺命散【济生】治刀刅所伤及从髙坠下木石压损瘀血凝积心腹疼痛及大小便不通
　　水蛭【用石灰拌慢火炒令干黄色半两】黑牵牛【二两】
　　右末毎服二钱热酒调下约行四五里再用热酒调黑牵牛末二钱催之须下恶血成块以尽为度
　　鸡鸣散【三因】治从髙坠下及木石所压凡是伤损瘀血凝积气絶欲死烦躁头痛叫呼不得并以此药利去瘀血治折伤神妙
