<!-- { "loadSidebar": true } -->
　　腹痛或大便不通按之痛甚瘀血在内也用加味承气汤下之既下而痛不止按之仍痛瘀血未尽也用加味四物汤补而行之若腹痛按之不痛血气伤也用四物汤加参茋白术补而和之若下而胸脇反痛肝血伤也用四君芎归补之既下而发热隂血伤也用四物参术补之既下而恶寒阳气伤也用十全大补汤补之既下而恶寒发热气血俱伤也用八珍汤补之既下而欲呕胃气伤也用六君当归补之既下而泄泻脾肾伤也用六君肉果破故纸补之若下后手足俱冷昏愦出汗阳气虚寒也急用参附汤吐泻手足俱冷指甲青者脾肾虚寒之甚也急用大剂参附汤口噤手撒遗尿痰盛唇青体冷者虚极之坏证也急投大剂参附汤多有得生者　有一患者杖后服四物红花桃仁大黄等剂以逐瘀血腹反痛更服一剂痛益甚按其腹不痛薛曰此血虚也故喜按而不痛宜温补之剂遂以归身白术参茋炙草二剂痛即止　有一患者仲秋夜归坠马腹内作痛饮酒数杯翌早大便自下瘀血即安此元气充实挟酒势而行散也　一男子跌伤腹痛作渇食梨子二枚益甚大便不通血欲逆上用当归承气汤加桃仁瘀血下而瘥此因元气不足瘀血得寒而凝聚也故产妇金疮者不宜食此　一男子孟秋坠梯腹停瘀血用大黄等药其血不下反加胸膈胀痛喘促短气薛用肉桂木香末各二钱热酒调服即下黒血及前所服之药而苏此因寒药凝滞而不行故用辛温之剂散之　陈侍御坠马腿痛作呕服下药一剂胸腹胀痛按之即止惟倦怠少气诊其脉微细而濇予曰非瘀血也乃痛伤气血复因药损脾气而然耳投养脾胃生气血之药而愈加味承气汤　治瘀血内停胸腹胀痛或大便不通等证
　　大黄　朴硝【各二钱】枳实　厚朴　当归　红花【各一钱】甘草【五分】
　　用酒水各一钟煎至一钟服仍量虚实加减病急不用甘草
　　垣定痛乳香神应散　治从髙坠下疼痛不可忍腹中疼痛
　　乳香　没药　雄黒豆　桑白皮　独科栗子当归【各一两】破故纸【炒二两】水蛭【半两】
　　右为末每服五钱醋一盏砂石器内煎至六分入麝香少许温服
　　小腹引隂茎作痛有一患者瘀血失砭胀痛烦渴纵饮冷童便渇胀顿止以萝卜细捣涂之瘀血渐散已而患处作痒仍涂之痒止后口干作渇小腹引隂茎作痛小便如淋时出白津此肝经郁火也遂以小柴胡汤加大黄黄连山栀饮之诸证悉退再用养血等药而安夫小腹引隂茎作痛等证往往误认为寒证投以热剂则诸窍出血或二便不通以及危殆轻亦损其目矣
　　肌肉间作痛营卫之气滞也用复元通气散筋骨作痛肝肾之气伤也用六味地黄丸内伤下血作痛脾胃之气虚也用补中益气汤外伤出血作痛脾肺之气虚也用八珍汤大凡下血不止脾胃之气脱也吐泻不食脾胃之气败也茍预为调补脾胃则无此患矣
　　创口痛若痛至四五日不减或至一二日方痛欲作脓也用托里散若以指按下复起脓已成也刺去其脓痛自止若头痛时作时止气血虚也痛而兼属痰也当生肝血补脾气　有一患者患处胀痛悲哀忿怒此厥隂之火为七情激之而然耳遂砭去瘀血以小柴胡汤加山栀黄连桔梗而安后用生肝血养脾气之药疮溃而敛　戴给事坠马腿肿痛而难忍食少倦怠此元气虚弱不能运散瘀血而然耳遂用补中益气去升麻柴胡加木茯苓芍药白术治之而痊　儒者王清之跌腰作痛用定痛等药不愈气血日衰面目黧色薛曰腰为肾之府虽曰闪伤实肾经虚弱所致遂用杜仲补骨脂五味山茱苁蓉山药空心服又以六君当归白术神麴各二钱食逺服不月而瘥　一三歳儿闪腰作痛服流气等药半载不愈薛曰此禀肾气不足不治之证也后果殁
　　瘀血作痛有一患者肿痛发热作渇汗出薛曰此隂血受伤也先砭去恶秽以通壅塞后用四物柴胡黄芩山栀丹皮骨碎补以清肝火而愈　有一患者伤处揉散惟肿痛不消薛曰此瘀血在内宜急砭之不从薛以萝卜自然汁调山栀末傅之破处以当归膏贴之更服活血之剂而瘥数年之后但遇天隂仍作痒痛始知不砭之失　有一患者臀腿黒肿而皮不破但胀痛重坠皆以为内无瘀血惟傅凉药可以止痛薛诊其尺脉濇而结此因体肥肉厚瘀血蓄深刺去即愈否则内溃有烂筋伤骨之患薛入针四寸漂黒血数尺肿痛遂止是日发热恶寒烦渇头痛此气血俱虚而然也以十全大补之剂遂瘥　一男子闪伤右腿壅肿作痛薛谓急砭去滞血以补元气庶无后患不信乃外傅大黄等药内服流气饮后涌出秽脓数碗许其脓不止乃复请治视其腿细而脉大作渇发热辞不治后果殁　窻友王汝道环跳穴处闪伤瘀血肿痛发热作渇遂砭去瘀血知其下焦素有虚火用八珍加黄蘖知母牛膝骨碎补四剂顿止用十全大补汤少加黄蘖知母麦门五味三十余剂而敛
　　血虚作痛一妇人磕臂出血骨痛热渴烦闷头晕日晡益甚此隂虚内热之证用八珍加丹皮麦门五味骨碎补肉桂及地黄丸治之悉愈却去桂加牛膝续断二十余剂而疮愈
　　骨伤作痛一小儿足伤作痛肉色不变伤在骨也频用炒葱慰之五更用和血定痛丸日间用健髀胃生气血之剂数日后服地黄丸三月余而瘥　一小儿臂骨出臼接入肿痛发热服流气等药益甚饮食少思薛以葱熨之其痛即止以六君子黄茋柴胡桔梗续断骨碎补治之饮食进而肿痛消又用补中益气加麦门五味治之气血和而热退愈矣
　　没药丸　治打扑内损筋骨疼痛
　　没药　乳香　川芎　川椒【去目及合口者】芍药　当归【各半两】自然铜【二钱半火烧醋焠七次】
　　右为细末用黄蜡二两镕开入药末不住手搅匀丸如弹子大毎服一丸用好酒一钟化开煎至五分乗热服之随痛处卧连服二三丸立効
　　湿痰作痛大宗伯沈立斋孟冬闪腰作痛胸间痰气不利以枳殻青皮柴胡升麻木香茴香当归川芎赤神麴红花四剂而瘥但饮食不甘微有潮热以参茋白术陈皮白芍各一钱归身二钱川芎八分软柴胡地骨炙草各五分十余剂而康　刘尚宝体肥臂闪作痛服透骨丹反致肢节俱痛下体益甚以二陈南星羌活防风牛膝木苍术黄芩黄蘖治之身痛遂安以前药再加归尾赤芍桔梗治之而瘥　郑吏部素有湿痰孟冬坠马服辛热破血之药徧身作痛发热口干脉大而滑此热剂激动痰火为患耳治以清燥汤去人参当归黄茋加黄芩山栀半夏黄蘖热痛顿去患处少愈更用二陈羌活桔梗苍术黄蘖姜制生地当归遂痊
　　肝火作病杨司天骨已入臼患处仍痛服药不应肝脉洪大而急薛曰此肝火盛而作痛也用小柴胡汤加山栀黄连二剂痛止用四物山栀黄蘖知母调理而康有一患者瘀血内胀焮痛发热口干作渇饮食不甘四肢倦怠薛曰此肝火炽盛脾土受制故患前证喜其禀实年壮第用降火清肝活血之剂而愈
　　青肿不消青肿不消用补中益气汤以补气肿黯不消用加味逍遥散以散血若焮肿胀痛瘀血作脓也以八珍汤加白芷托之若脓溃而反痛气血虚也以十全大补汤补之若骨接而复脱肝肾虚也用地黄丸肿不消青不退气血虚也内用八珍汤外用葱慰法则瘀血自散肿痛自消若行血破血则脾胃愈虚运气愈滞若敷贴凉药则瘀血益凝内腐益深致难收拾　一妇人闪臂腕肿大已三月手臂日细肌瘦恶寒食少短气脉息微细属形病俱虚也遂投补中益气加肉桂引诸药以行至臂再加贝母香附以解久病之欝间服和血定痛丸以葱熨之肿消二三因怒患处仍胀胸膈两脇微痛以前汤更加木香山栀半夏桔梗服之少可复因惊不寐少食盗汗以归脾汤加五味麦门二十余剂而安肿消三四手臂渐肥但经水过期而少此心脾之血尚未充足而然也乃用八珍加五味麦门丹皮逺志香附贝母桔梗四十余剂诸证悉愈后因怒发热谵语经水如涌此怒动肝火以小柴胡汤加生地黄二钱一剂遂止以四物加柴胡调理而康　州守陈克明子闪右臂腕肿痛肉色不变久服流气等药加寒热少食舌干作渇薛曰伤损等证肿不消色不变此运气虚而不能愈当助脾胃壮气血为主遂从薛法治之不二月形气渐充肿热渐消半载诸证悉退体臂如常　一小儿闪腿腕壅肿形气怯弱薛欲治以补气血为主佐以行散之剂不信乃内服流气饮外傅寒凉药加寒热体倦薛曰恶寒发热脉息洪大气血虚极也治之无功后内溃沥尽气血而亡　李考功子十四歳脚腕闪伤肿而色夭日出清脓少许肝脉微濇此肝经受伤气血虚而不能溃难治之证也急止尅伐之剂不信乃杂用流气等药后果出烂筋而死
　　腐肉不溃或恶寒而不溃用补中益气汤发热而不溃用八珍汤若因尅伐而不溃者用六君子汤加当归其外皮黒坚硬不溃者内火蒸炙也内服八珍汤外涂当归膏其死肉不能溃或新肉不能生而致死者皆失于不预补脾胃也　有一患者瘀血已去饮食少思死肉不溃又用托里之药脓稍溃而清此血气虚也非大补不可彼不从薛强用大补之剂饮食进而死肉溃但少寐以归脾汤加山栀二剂而寐因劳心烦躁作渇脉浮洪大以当归补血汤二剂而安　有一患者受刑太重外皮伤破瘀血如注内肉糜烂黯肿上引胸背下至足指昏愦不食随以黒羊皮热贴患处灌以童便酒薄粥更以清肝活血调气健脾之剂神思稍苏始言徧身强痛又用大剂养血补气之药肿消食进时仲冬瘀血凝结不能溃脓又用大补之剂壮其阳气其脓方熟遂砭去洞见其骨涂以当归膏及服前药百余剂肌肉渐生少宗伯刘五清膁伤一块微痛少食用六君子汤倍
　　加当归黄茋其痛渐止月余瘀血内涸而不溃公以为痊予曰此阳气虚极须用调补不从至来春头晕痰涎壅塞服清气化痰病势愈盛脉洪大而微细欲以参茋归术附子之类补之不信至秋初因怒昏愦而厥新肉不生若患处夭白脾气虚也用六君芎归患处绯赤隂血虚也用四物参术若恶寒发热气血虚也用十全大补汤脓稀白而不生者脾肺气虚也用补中益气汤脓稀赤而不生者心脾血虚也用东垣圣愈汤寒热而不生肝火动也用加味逍遥散晡热而不生肝血虚也用八珍牡丹皮食少体倦而不生脾胃气虚也用六君子汤脓秽而不生者隂虚邪火也用六味地黄丸四肢困倦精神短少而不生者元气内伤也用补中益气汤如夏月用调中益气汤作泻用清暑益气汤秋令作泻用清燥汤　有一患者溃而不敛以内有热毒欲用寒凉之药薛曰此血气俱虚而不能敛耳非归术参茋之类培养脾土则肌肉何由而生岂可复用寒凉尅伐之药重损气血耶遂用前药治之而愈
　　出血若患处或诸窍出者肝火炽盛血热错经而妄行也用加味逍遥散清热养血若中气虚弱血无所附而妄行用加味四君子汤补益中气或元气内脱不能摄血用独参汤加炮姜以囘阳如不应急加附子或血蕴于内而呕血用四物加柴胡黄芩凡伤损劳碌怒气肚腹胀闷误服大黄等药伤阳络则为吐血衂血便血尿血伤隂络则为血积血块肌肉青黯此脏腑亏损经坠失职急补脾肺亦有生者但患者不悟此理不用此法惜哉　张地官坠马伤腿服草乌等药致衂血欬嗽臂痛目黄口渇齿痛小便短少此因燥剂伤肺与大肠而致薛用生地芩连黄蘖知母山栀山药甘草以润肺之燥而生肾水小便顿长诸证并止以山药五味麦门参茋芎归黄蘖黄芩知母炙草以滋隂血养元气而疮敛俞进士折腿骨已接三月尚发热出血不止正体医
