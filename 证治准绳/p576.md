<!-- { "loadSidebar": true } -->
　　治不应左关脉洪数此肝火炽甚血得热而妄行也遂投小柴胡汤加山栀芍药生地防风血止热退又用八珍五味麦门治之疮口即愈　田宗伯侄仲秋因怒跌仆徧身作痛发热衂血肝脉洪薛曰久衂脉洪乃肝火盛而制金也至春则肝木茂盛而自焚或戕贼脾土非易治之证当滋肾水以生肝木益脾土以生肺金乃杂用泻肝火等药殁于仲春之月　大尹刘国信金疮出血发热烦躁属隂虚为患用圣愈汤治之虚火息而血归经矣　梁阁老侄金疮肿痛出血不止寒热口干此气虚血无所附而血不归经也用补中益气五味麦门主之阳气复而愈
　　瘀血泛注有一患者瘀血流注腰膂两足俱黑随饮童便酒砭出瘀血糜肉投以小柴胡汤去半夏加山栀芩连骨碎补以清肝火用八珍茯芩以壮脾胃死肉溃而新肉生后疮复溃得静调治年余而痊　有一患者瘀血攻注隂囊溃而成漏脓水清稀所服皆寒凉之剂诊其肝脉短濇余脉浮而无力此肝木受肺金尅制又元气虚不能收敛遂用壮脾胃生气血之方元气少复后终殁于金旺之日
　　昏溃伤重昏溃者急灌以独参汤虽内瘀血切不可下急用花蕊石散内化之恐因泻而亡隂也若元气虚甚者尤不可下亦用以前散化之凡瘀血在内大小便不通用大黄朴硝血凝而不下者急用木香肉桂末三二钱以热酒调灌服血下乃生如怯弱之人用硝黄须加肉桂木香同煎假其热以行其寒也　一妇人孟冬伤足亡血头汗内热作渇短气烦躁不时昏愦其脉洪大按之微弱此隂血虚于下孤阳炎于上故发厥而头出汗也以四物合小柴胡汤一剂汗即止以四物去川芎加参茋麦门五味炙草少用肉桂四剂诸证悉去又三十余剂血气复而愈
　　男子孟夏折腿出血过多其初晕眼花后则昏愦此隂血伤损阳火炽甚制金不能平木木旺生风所致急灌童便更用人参当归各五钱荆芥川芎柴胡芍药白术各二钱山栀黄蘖黄芩桔梗各一钱甘草五分服之随爽又用四物参茋各三钱生地柴胡各一钱四剂烦躁悉去
　　晕有一患者腹胀呕吐晕用柴胡黄芩山栀紫苏杏仁枳殻桔梗川芎当归赤芍红花桃仁四剂而定后又出血过多昏愦目黒用十全大补等药而苏时肌肉溃烂脓水淋漓筋挛骨痛薛切其脉浮而濇沉而弱此因气血耗损不能养筋筋虚不能束骨遂用养气血之药治之而愈　有一患者杖疮愈后失于调理头目不清服袪风化痰等药反晕服牛黄清心丸又肚腹疼痛杖痕肿痒发热作渇饮食不思痰气上升以为杖疮余毒复作诊左尺脉洪大按之如无薛曰此肾经不足不能摄气归源遂用人参黄茋茯苓陈皮当归川芎熟地山药山茱茰五味麦门炙草服之而寻愈后因劳热渇头痛倦怠少食用补中益气汤加麦门五味而痊烦躁有一患者两脇胀闷欲欬不欬口觉血腥徧身臀腿胀痛倦怠不食烦渴脉大此血脱烦躁也与童便酒及砭患处出死血糜肉甚多忽发热烦躁汗出投以独参汤三剂少止又用补气血清肝火之药数剂饮食稍进后用独参汤间服诸证悉退饮食顿加但不能多寐以归脾汤加山栀竹茹四剂而熟睡因劳心遂烦渇自汗脉大无力以当归补血汤二剂而安又以十全大补去川芎加麦门五味牡丹地骨麻黄根炒浮麦数剂而汗止死肉且溃又二十余剂而新肉生　有一患者烦躁面赤口干作渴脉洪大按之如无薛曰此血虚发躁也遂以当归补血汤二剂即止后日晡发热更以四物加柴胡牡丹地骨黄蘖知母治之热退而疮敛东垣云发热恶寒大渇不止其脉大而无力者非白虎汤证此血虚发躁也宜用当归补血汤治之裴先生云肌热躁热目赤面红其脉洪大而虚此血虚也若误服白虎汤轻则危重则毙　有一患者头额出汗热渴气短烦躁骨痛瘀肉不溃遂割去之出鲜血服芩连之药益甚其脉洪大而微此气血俱虚邪火炽盛所致以四物加参茋术炙草少用柴胡炒芩二剂头汗顿止又加麦门五味肉桂二剂诸证悉退后用参茋归术炒熟地麦门五味十余剂瘀血溃而脓水稠矣但新肉不生以前药倍用白术而敛　呉给事坠马伤首出血过多发热烦躁肉瞤筋惕或欲投破伤风药予曰此血虚火动所致当峻补其血为善遂用圣愈汤二剂即安又养气血而疮瘥　张进士季秋坠马亡血过多出汗烦躁翌日其汗自止热躁益甚口噤手颤此隂血虚阳火乗之而汗出为寒气收敛腠理故汗不得出火不得泄怫欝内甚而益増他证也予用四物加柴胡黄芩山栀四剂少止又用四物参茋软柴胡五味麦门治之而痊
　　发热若出血过多或溃脓之后脉洪大而虚重按全无此隂虚发热也用当归补血汤脉沉微按之软弱此隂盛发躁也用四君姜附若发热烦躁肉瞤筋惕亡血也用圣愈汤如汗不止血脱也用独参汤其血脱脉实汗后脉躁者难治细小者易治外台秘要云隂盛发躁欲坐井中用附子四逆汤加葱白王太仆先生云凡热来复去昼见夜伏夜见昼伏不时而动者名曰无火此无根之虚火也　杨进士伤手指焮痛发热服寒凉之药致饮食顿减患处不溃薛用托里养血之药食进疮溃后因劳毎日晡发热此隂虚而内热也以四物软柴胡地骨皮乃退更用养气血之药而疮敛　一男子坠马腹有瘀血服药下之致发热盗汗自汗脉浮濇薛以为重剂过伤气血所致投以十全大补汤益甚时或谵语此血力未及而然也以前药加炮附子五分服之即睡觉来顿安再剂而痊　举人余时正金疮焮痛出血不止恶寒发热用败毒等药愈甚此亡血过多气无所附而然耳遂以四物黄蘖知母软柴胡参五味麦门治之即愈　一女子年十七闪右臂微肿作痛寅申时发热薛决其胆经血虚火盛经水果先期而至先以四物合小柴胡汤四剂热退更以加味四物汤加香附地骨皮山栀各五分芩连炙草各三分二十余剂其肿亦消乃去黄连山栀又五十余剂经水调而元气充矣阳气脱防梁阁老侄跌伤腿外敷大黄等药内服破血之剂遂致内溃薛针出秽脓三椀许虚症悉具用大补之剂两月余少能步履因劳心手撒眼闭汗出如水或欲用袪风之剂薛曰此气血尚未充足而然也急以艾炒热频熨肚脐并气海穴处以人参四两炮附子五钱煎灌良久臂少动又灌一剂眼开能言但气不能接续乃以参茋归术四味共一斤附子五钱水煎徐徐服之元气渐复饮食已进乃去附子服之而疮愈
　　胷腹痛闷跳跃捶胷闪剉举重劳役恚怒而胷腹痛闷喜手摸者肝火伤脾也用四君柴胡山栀畏手摸者肝经血滞也用四物柴胡山栀桃仁红花若胸脇作痛发热晡热肝经血伤也用加味逍遥散若胸脇作痛饮食少思肝脾气伤也用四君芎归柴栀丹皮若胸腹胀满饮食少思肝脾气滞也用六君加柴胡芎归若胸腹不利食少无寐脾气欝结也用加味归脾汤若痰气不利脾胃气滞也用二陈白术芎归栀子青皮若咬牙发搐肝旺脾虚也用小柴胡汤川芎山栀天麻钓藤钩或用风药则肝血益伤肝火益甚或饮糖酒则肾水益虚肝火愈炽若用大黄等药内伤隂络反致下血少壮者必为痼疾老弱者多致不起
　　作呕若因痛甚或因尅伐而伤胃者用四君当归半夏生姜或因忿怒而肝伤者用小柴胡汤加山栀茯苓若因痰火盛用二陈姜炒黄连山栀若因胃气虚用补中益气汤生姜半夏若出血过多或因溃后用六君子汤加当归　有一患者痛甚发热呕吐少食胸膈痞满用行气破血之剂益甚口干作渴大便不调患处色黯薛曰此痛伤胃气所致遂以四君当归炒芩软柴藿香二剂诸证渐愈又用大补之剂溃之而瘳　有一患者发热焮痛服寒凉药更加口干作渇肚腹亦痛自以为瘀血欲下之薛按其肚腹不胀脉微细而迟饮食恶寒此凉药伤胃而然也急用六君加芍药当归炮附子各一钱服之前证益甚反加谵语面赤薛意其药力未至耳前药再加附子五分服之即睡觉来诸病顿退而安一膏粱之人跌腿青肿作痛服辛热之药反发热作喘患处益痛口干唇掲薛曰膏粱之人内多积热更服辛热之剂益其胃火而使然也频饮童便以清胃散加山栀黄芩甘草治之顿止患处以葱熨之肿即消散　一妇人伤指手背俱肿微呕少食彼以为毒气内攻诊其脉沉细此痛伤胃气所致也遂刺出脓碗许先以六君藿香当归而食进继以八珍黄茋白芷桔梗月余而疮愈
　　呕吐黒血加味芎防汤　治打扑伤损败血流入胃脘呕吐黒血如豆汁
　　芎防　当归　白芍药　百合【水浸一日】荆芥【各二钱】
　　右作一服水一钟半酒半钟煎至八分不拘时服
　　百合散　治打扑伤损败血流入胃腕呕黒血汁者川芎　赤芍药　当归　百合　生地黄　侧栢叶　荆芥　犀角　牡丹皮　黄芩　黄连　栀子　郁金　大黄
　　右水煎加童便和服　大便利者去大黄
　　喘欬若出血过多面黑胸胀或胸膈痛而发喘者乃气虚血乗于肺也急用二味参苏饮若欬血衂血者乃气逆血蕴于肺也急用十味参苏饮加山栀芩连苏木举人杜克坠马服下血药反作喘日晡益甚此血虚所致耳非瘀血为患遂以四物加参茋五味麦门治之其喘顿止又用补中益气加五味麦门而愈此证果系瘀血蒸熏于肺而喘只宜活血行血亦不可下若面黒胸胀或膈痛作喘当用人参一两苏木二两作一剂水煎急服缓则不治产妇多有此疾
　　二味参苏饮　治出血过多瘀血入肺面黒喘促
　　人参【一两】苏木【二两】
　　右水煎服
　　十味参苏饮　治气逆血蕴上焦发热气促或欬血血或痰不止加黄芩山栀即加味参苏饮
　　人参　紫苏　半夏　茯苓　陈皮　桔梗　前胡　葛根　枳殻【各一钱】炙甘草【五分】
　　右姜水煎服
　　作渇若因出血过多用四物参术如不应用人参黄茋以补气当归熟地以养血若因溃后用八珍汤若胃热伤津液用竹叶黄茋汤胃虚津液不足用补中益气汤胃火炽盛竹叶石膏汤若烦热作渇小便淋濇乃肾经虚热非地黄丸不能救　有一患者瘀血虽去饮食形气如故但热渴焮痛膈痞有痰以小柴胡汤加天花粉贝母桔梗山栀二剂少愈又加生地归尾黄芩柴胡山栀花粉而愈薛治百余人其杖后血气不虚者惟此一人耳
　　大便秘结若大肠血虚火炽者用四物汤送润肠丸或以猪胆汁导之若肾虚火躁者用六味地黄丸肠胃气虚用补中益气汤
　　手足伤损若元气虚弱或不戒房劳或妄行攻伐致死肉上延或腐而不痛黒而不脱者当大补元气庶可保生若手足节断去者无妨骨断筋连不急剪去若侵及好肉则不治若预为调补脾气则无此患大凡脓瘀内焮者即针之而投托里散或口噤遗尿而似破伤风者急用十全大补汤加附子多有生者
　　手足疼痛有一患者愈后腿作痛薛意脓血过多疮虽愈肝经血气尚未充实而湿热乗虚也遂以八珍加牛膝木苍术黄蘖防己炙草以袪风热养隂血痛渐止乃去防己黄蘖服之遂瘳
　　应痛丸　治折伤后为四气所侵手足疼者
　　破故纸　骨碎补【去毛】苍术【生】草乌【各半斤】穿山甲【去膜桑柴灰炒泡起为度柴灰亦可】舶上茴香【炒各六两】
　　右除草乌半斤用生姜一片擂烂同草乌一处淹两宿焙干为末酒煮麫糊为丸如梧桐子大每服五十丸用酒或米汤送下忌热物片时
　　乳香散　治打伤损手足疼痛不可忍者
　　乳香　没药【各另研三钱】白芷【二钱】肉桂【五钱】白术　当归【各炒】粉草【各五钱】
　　右为细末研匀每服二钱不拘时酒调下
