<!-- { "loadSidebar": true } -->
　　破伤风河间云风证善行数变入脏甚速死生在反掌之间宜急分表里虚实而治之邪在表者则筋脉拘急时或寒热筋惕搐搦脉浮用羌活防风汤散之在半表半里者则头微汗身无汗用羌活汤和之傅入里者舌强口噤项背反张筋惕搐搦痰涎壅盛胸腹满闷便溺闭赤时或汗出脉洪数而以大芎黄汤导之既下而汗仍出表虚也以白术防风汤补之不时灌以粥饮为善前云乃气虚未损之法也若脓血太泄阳随隂散气血俱虚而类前证者悉宜大补脾胃切忌袪风之药详见杂病第五　有一患者仲夏误伤手腰背反张
　　牙关紧急脉浮而散此表证也遂用羌活防风汤一剂即解此证若在秋冬腠理致密之时须用麻黄之类以发汗此乃暴伤气血不损之治法也　有一患者杖处畧破而患此脉洪大而实此里证也用大芎黄汤一剂大便微行一次悉退若投表药必死宜急分表里虚实而治之庶无误矣　有一患者寒热口干用四物参茋白术輭柴炒芩麦门五味四剂少退薛欲砭去瘀血不从后怔忡不寐饮食少思牙关牵头目疼痛恶寒发热此脓内焮也遂砭去之即安以八珍枣仁麦门五味二十剂前证渐愈又用前药及独参汤瘀肉渐溃后因劳又少寐盗汗以归脾汤麦门五味逺志而痊后牙关胀闷面目焮赤又似破伤风仍以为虚用八珍等药亦安　有一患者腹痛喘促作渇寒热臀腿糜烂与死血相和如皮囊盛糊用童便煎四物桃仁红花柴胡黄芩麦门花粉服之顿退彼用黒羊皮贴之益甚后砭去脓血甚多气息奄奄唇口微动牙关紧急患处色黯或欲用破伤风药薛曰此气血虚而变症也用参茋芎归白术并独参汤人乳汁元气复而诸症愈乃用十全大补汤调理而安此证若脓瘀内焮者宜针之若溃后口噤遗尿而类破伤风等证者乃气血虚极也急用大补之剂若素多痰患风证者宜清痰降火若因怒而见风证者宜清肝降火若人不慎房劳而忽患前证此由肾水不足心火炽甚宜滋隂补气血为主若误作风证治之即死
　　羌活防风汤　治破伤风邪初在表者急服此药以解之稍迟则邪入于里与药不相合矣
　　羌活　防风　甘草　川芎　藁本　当归　芍药【各四两】地榆　细辛【各二两】
　　右每服五钱水煎
　　防风汤　治破伤风表证未传入里急宜服之
　　防风　羌活　独活　川芎【各等分】
　　右每服五钱水煎调蜈蚣散服大効
　　蜈蚣散
　　蜈蚣【一对】鳔【三钱】
　　右为细末用防风汤调下
　　羌活汤　治破伤风在半表半里急服此汤稍缓邪入于里不宜用
　　羌活　菊花　麻黄　川芎　石膏　防风　前胡　黄芩　细辛　甘草　枳殻　白茯苓　蔓荆子【各一两】薄荷　白芷【各五钱】
　　右每服五钱水煎
　　地榆防风散　治风在半表里头微汗身无汗不可发汗兼治表里
　　地榆　防风　地丁草　马齿苋【各等分】
　　右为细末每服三钱米汤调服
　　大芎黄汤　治风在里宜踈导急服此汤
　　川芎　羌活　黄芩　大黄【各一两】
　　右五七钱水煎温服脏腑通和为度
　　白术防风汤　治服表药过多自汗者
　　白术　黄茋【各一两】防风【二两】
　　右毎服五七钱水煎服脏腑和而自汗者可服若脏腑秘小便赤者宜用大芎黄汤下之
　　白术汤　治破伤风汗不止筋挛搐搦
　　白术　葛根　升麻　黄芩　芍药【各二两】甘草【二钱五分】
　　右每服五钱水煎无时服
　　谦甫硃砂丸　治破伤风目瞪口噤不语手足搐搦项筋强直不能转侧目不识人
　　硃砂【研】半夏【洗】川芎【各一两】雄黄【五钱】鳯凰台【三钱】麝香【一宇】
　　右为末枣肉丸桐子大毎服一丸或二丸冷水下以吐为度如不吐加一丸或吐不住煎葱白汤止之汗出为効
　　左龙丸　治直视在里者
　　左盘龙【野鸽粪也】白僵蚕　鳔【各炒五钱】雄黄【一钱】
　　右为末烧饭丸桐子大毎服十五丸温酒下如里证不已当用前药末一半加巴豆霜半钱烧饭丸桐子大每服加入一丸如此渐加以利为度利后服和解药
　　江鳔丸　治破伤风传入里证惊而发搐脏腑秘涩江鳔【剉炒】野鸽粪【炒】白僵蚕【各半两】雄黄【一钱】蜈蚣【一对】天麻【一两】
　　右为末作三分二分烧饭丸桐子大硃砂为衣一分入巴豆霜一钱亦用烧饭丸毎服硃砂者二十丸入巴豆者一丸渐加至利为度后止服前丸
　　养血当归地黄散
　　当归　地黄　芍药　川芎　藁本　防风　白芷【各一两】细辛【五钱】
　　右依前煎服
　　广利方　治破伤风发热
　　括蒌子【九钱】滑石【三钱半】南星　苍术　赤芍药　陈皮　炒蘖　黄连　黄芩　白芷　甘草【各五分】
　　右姜水煎服
　　右二方用竹沥括蒌实等治破伤风热痰脉洪者前方用南星半夏川乌等则治破伤风寒痰脉无力者
　　白丸子　治一切风痰壅盛手足顽麻或牙关紧急口眼歪斜半身不遂等证
　　半夏【七两】南星【二两】川乌【去皮脐五钱各生用】
　　右为末用生姜汁调糊丸桐子大每服一二十丸姜汤下
　　本事玉真散　治破伤风及打扑伤损项强口噤欲死【南星有防风制其毒不麻人】
　　天南星【汤泡七次】防风【等分】
　　右为末先以热童子小便洗净疮口拭干掺之良久浑身作痒疮口出赤水是効又以温酒调下一钱如牙关紧急腰背反张用药二钱童子小便调服至死心头微温者急灌之亦可救累试累効
　　治打扑伤损肿痛伤风者
　　天南星　半夏　地龙【各等分】
　　右为末用生姜薄荷汁调搽患处
　　急风散　治新旧诸疮破伤中风项强背直腰反折口噤不语手足抽掣眼目上视喉中锯声并皆治之麝香【另研五分】硃砂【一两】生黒豆【二钱半】草乌【三两半烧存性】
　　右为细末研匀破伤风以酒调一钱不拘时服如出箭头先用酒调一钱就将此药贴上箭疮上
　　如圣散　治破伤风止血定痛
　　苍术【六两】川乌【泡去皮】两头尖【炮各四两】草乌【炮去皮】防风细辛【各二两半】白术　川芎　白芷【各一两半】蝎稍【微炒】雄黄【各半两】
　　右为细末每服一钱不拘时酒调下如损骨折乳香五钱
　　一字散　治破伤风
　　金头蜈蚣【一条去头足炙】草乌　天麻【各半两】全蝎【一钱】香白芷【三钱】
　　右为细末毎服半钱如发热茶清调下发寒温酒调下不拘时服
　　发痉仲景云诸痉项强皆属于温又云太阳病发汗太多致痉风病下之则痉复发汗则拘急疮家发汗则痉是汗下重亡津液所致有汗而不恶寒曰柔痉以风能散气也宜白术汤加桂心黄茋无汗而恶寒曰刚痉以寒能涩血也宜葛根汤皆气血内伤筋无所营而变非风也杖疮又劳伤气血而变者当补气血未应用独参汤手足冷加桂附缓则不救　详见杂病第五　有一患者内溃针出脓三五碗遂用大补之剂翌日热甚汗出足冷口噤腰背反张众欲投发散之剂薛曰此气血虚极而变痉也若认作风治则误矣用十全大补等药而愈此证多因伤寒汗下过度与产妇溃疡气血亏损所致但当调补气血为善若服尅伐之剂多致不救有一患者两月余矣疮口未完因怒发痉疮口出血此怒动肝火而为患耳用柴胡芩连山栀防风桔梗天麻钓藤钩甘草治之顿愈刘宗厚先生云痉有属风火之热内作者有因七情怒气而作者亦有湿热内盛痰涎壅遏经络而作者惟宜补虚降火敦土平木清痰去湿行气之非有一患者服行气之剂胸痞气促食少体倦色黯脓清此形气俱虚之证也先用六君桔梗二剂胸膈气和后用补中益气去升麻加茯苓半夏五味麦门治之元气渐复而愈若用前剂戕贼元气多至不救下血之非有一患者去其患处瘀血用四物柴胡红花治之焮痛顿止但寒热口干饮食少思用四物白术茯苓柴胡黄芩花粉四剂寒热即退用六君芎归藿香而饮食进腐肉虽溃脓水清稀以前药倍用参茋归术茯苓二十余剂腐肉虽溃脓水潮稠悮服下药一钟连泻四次患处色黯喜其脉不洪数乃以十全大补倍加肉桂麦门五味数剂肉色红活新肉渐生喜在壮年易于调理又月余而愈否则不救凡杖疮跌扑之证患处如有瘀血止宜砭去服壮元气之剂盖其气血已损切不可再用行气下血之药复损脾胃则营气愈难运达于下而反为败证怯弱者多致夭枉
　　寒药之非有一患者肿痛敷寒凉之药欲内消瘀血反致臋腿俱冷瘀血并胸腹痞闷薛急去所敷之药以热童便酒洗患处服六君木香当归傅囘阳膏臋腿渐温又以前药去木香加川芎藿香肉桂四剂瘀血解乃刺之更以壮脾胃养气血得痊盖气血得温则行得寒则凝寒极生热变化为脓腐溃深大血气既败肌肉无由而生欲望其生难矣　云间曹子容为室人中风灌药误咬去指半节焮痛寒热外敷大黄等药内服清热败毒患处不痛不溃脓清寒热愈甚薛曰此因凉药遏絶隧道而然也遂敷玉龙膏以散寒气更服六君子汤以壮脾胃数日后患处微痛肿处渐消此阳气运达患处也果出稠脓不数日半指溃脱更服托里药而敛　上舍王天爵伤足焮肿内热作渴外敷内服皆寒凉败毒患处益肿而不溃且恶寒少食欲作呕吐薛曰此气血俱虚又因寒药凝结隧道损伤胃气以致前证耳遂用香砂六君子芎归炮姜外证悉退惟体倦晡热饮食不甘以补中益气汤加地骨皮五味麦门治之而愈　州守王廷用伤指即用帛裹之瘀血内溃焮痛至手薛谓宜解患处以出瘀血更用推陈致新之剂不信乃敷凉药痛虽少止次日复作又敷之数日后手心背俱溃出瘀秽脓水尚服败毒之剂气血益虚色黯脓清饮食少思仍请予治投以壮脾胃生气血之剂由是脓水渐稠而愈
　　不砭之非有一患者发热烦躁用四物黄芩红花輭柴山栀花粉烦热已清瘀血深蓄欲针出之不从忽牙关紧急患处作痛始针去脓血即安用托里养血新肉渐长忽患处瘙痒此风热也用袪风消毒之剂而痊不补之非有一患者臀腿胀痛发热烦躁刺去死血胀痛少寛热躁愈甚此血脱邪火旺而然也急用独参汤补之少愈又以健脾胃养气血药治之腐肉渐溃遂愈大抵此证宜预调补以顾收敛切不可伐其气血不行补益以至不能收敛矣
　　汤火疮【灸疮】
　　凡汤火伤急向火炙虽极痛强忍一时即不痛慎勿以冷物塌之及井底坭傅之使热气不出烂入肌肉丹火烧以好酒洗之又以盐傅其上如皮塌者以酒熬牛皮胶傅之　如汤伤以淋过第二次灰渣傅立安热酒伤糯米粉炒黒末酒调傅之　治汤火灼未成疮者用艾白根烧灰鸡子黄和傅之如成疮用白蜜封之以竹中膜贴上日三
　　世治汤火疮麸皮炒黒灰为末傅上神妙此方有补性始终皆可用　治汤火疮取旧烹银炉中烧过焦黄土研细如粉以生姜调于帛上贴之痛止一方用镕银锅子细末油调傅佳
　　千治火疮未起栀子仁烧灰麻油和封之厚乃佳已成疮烧白糖灰粉傅之燥即瘥【用白糖葛氏方】
　　治汤火烧方
　　右用荞麦麪炒黄色蜜水调傅如神
　　保生救苦散治火烧热油所损或至肌肉亦脱一切犬齧损伤并刀斧所伤用生寒水石不计多少为极细末调涂之或干上然不如油调其痛立止并不作脓无分毫厘苦楚日近完成永无破伤风证
　　氷霜散　治火烧皮烂
