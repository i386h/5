<!-- { "loadSidebar": true } -->
　　循衣撮空摸牀多是大虚之不问杂病伤寒以大补之剂攻之多有得生者　东垣云循衣撮空许学士说作肝热风淫末疾故手为之循衣撮空此论虽然莫若断之为肺热似为愈矣其人必谵语妄言经云肺入火为谵语兼上焦有疾肺必主之手经者上焦也二者皆当其理果如何哉天地互为体用此肺之体肝之用肝主诸血血者隂物也此静体何以自动葢肺主诸气为气所鼓舞故静得动一者说肝之用一者说肺之体此天地互为体用二者俱为当矣是知肝藏血自寅至申行阳二十五度诸阳用事气为肝所使肺主气自申至寅行隂二十五度诸隂用事血为肺所用　海藏云妇人血风证因大脱血崩漏或前后失血因而枯燥其热不除循衣撮空摸牀闭目不醒手掷足摇动不宁错语失神脉浮而虚内躁热之极也气粗鼻干不润上下通燥此为难治宜生地黄黄连汤主之大承气汤气药也自外而之内者用之生地黄黄连汤血药也自内而之外者用之气血合病循衣撮空证同自气而之血血而复之气大承气汤下之自血而之气气而复之血地黄黄连汤主之二者俱不大便
　　诊　病人循衣缝谵语者不可治　病人隂阳俱絶掣衣撮空妄言者死
　　喜笑不休
　　喜笑皆属心火经曰心藏神神有余则笑不休又云在藏为心在声为笑在志为喜又云精气并于心则喜又云火太过为赫曦赫曦之纪其病笑狂妄又云少隂所至为喜笑者是也　河间云笑蕃茂鲜淑舒荣彰显火之化也故喜为心火之志也喜极而笑者犹燔乐太甚而鸣笑之象也故病笑者心火之盛也　一妇病喜笑不休已半年矣众人皆无术求治于戴人戴人曰此易治也以沧盐成块者二两余用火烧令通赤放冷研细以河水一大碗同煎至三五沸放温分三次啜之以钗探于喉中吐出热痰五升次服降火剂火主苦解毒是也不数日而笑定矣内经曰神有余者笑不休也所谓神者心火是也火得风而焰故笑之象也五行之中惟火有笑常治一老男子笑不休口流涎黄连解毒汤加半夏竹叶竹沥姜汁而笑止矣　刺灸喜笑独取心主一经经云心主手厥隂之脉是动则病面赤目黄喜笑不休详盛虚热寒陷下取之
　　怒
　　怒在隂阳为隂闭遏其阳而阳不得伸也经云隂出之阳则怒又云血并于上气并于下心烦寃善怒东垣云多怒者风热陷下于地是也　怒属肝胆经云在藏为肝在志为怒又云肝藏血血有余则怒又云胆为怒是也　丹溪治怒方香附末六两甘草末一两右和匀白汤调服五钱　运气怒皆属木太过经云木太过曰发生发生之纪其病怒又云岁木太过风气流行甚则善怒又云岁土不及风乃大行民病善怒是也　怒在禁忌多生厥逆经云阳气者大怒则形气絶而血菀于上使人薄厥又云暴怒伤阳又云怒则气逆甚则呕血及餐泄是也　大法以悲胜之或用药益肺金以平肝木
　　善太息
　　运气善太息皆属燥邪伤胆经云阳明在泉燥淫所胜病善太息又云阳明之胜太息呕苦又云少隂司天地乃燥凄怆数至脇痛善太息是也　内经灸刺善太息皆取心胆二经经云黄帝曰人之太息者何气使然岐伯曰思忧则心系急心系急则气道约约则不利故太息以出之补手少隂心主足少阳留之也又曰胆病者善太息口苦呕宿汁视足少阳脉之陷下者灸之又云胆足少阳之脉是动则病也　善太息视盛虚实寒热陷下取之是也
　　悲
　　悲属肺经云在藏为肺在志为悲又云精气并于肺则悲　仲景云妇人藏燥喜悲伤欲哭象如神灵所作数欠伸甘麦大枣汤主之甘草三两小麦一升大枣十枚水六升煮三升温分三服　运气悲皆伤寒水攻心经云火不及曰伏明伏明之纪其病昏惑悲忘从水化也又云太阳司天寒气下临心气上从喜悲数欠又云太阳司天寒淫所胜善悲时仆又云太阳之复甚则入心善忘善悲治以诸热是也　针灸悲有二　其一取心经云邪在心则病心痛善悲时仆视有余不足而调其输也　其二取厥隂经曰厥隂根于大敦结于玉英络于膻中厥隂为阖折即气絶而喜悲悲者取之厥隂视有余不足虚实寒热陷下而取之也
　　惊悸恐总论
　　或问惊悸怔忡恐怖之别曰悸即怔忡也怔忡者本无所惊自心动而不宁惊者因外有所触而卒动张子和云惊者为自不知故也恐者为自知也葢惊者闻响即惊恐者自知如人将捕之状及不能独自坐卧必须人为伴侣方不恐惧或夜必用灯照无灯烛亦恐惧者是也　内经无有称惊怖者始于金匮要略奔豚条云有惊怖继之云惊恐由是而见惊怖即惊恐怖惧也恐亦惧也于义且同凡连称其名以为提纲者多是一隂一阳对待而言如喜怒并称者喜出于心心居于阳怒出于肝肝居于隂志意并称者志是静而不移意是动而不定静则隂也动则阳也惊恐并称者惊因触于外事内动其心心动则神摇恐因惑于外事内歉其志志歉则精却是故内经谓惊则心无所依神无所归虑无所定故气乱矣恐则精却却则上焦闭闭则无气还无气还则下焦胀故气不行矣又谓尝贵后贱尝富后贫悲忧内结至于脱荣失精病深无气则洒然而惊此类皆是病从外事所动内之心神者也若夫在身之隂阳盛衰而致惊恐者惊是火热烁动其心心动则神乱神用无方故惊之变态亦不一状随其所之与五神相应而动肝藏魂魂不安则为惊骇为惊妄肺藏魄魄不安则惊躁脾藏意意不専则惊惑肾藏志志慊则惊恐心惕惕然胃虽无神然为五藏之海诸热归之则发惊狂若闻木音亦惕然心欲动也恐者则是热伤其肾肾伤则精虚精虚则志不足志本一定而不移故恐亦无他状内经于惊之病邪有火热二淫司天在泉胜复之气有各经热病所致有三阳积并有气并于阳皆为诸惊等病故病机统而言曰诸病惊骇皆属于火也于恐病之邪者有精气并于肾则恐有血不足则恐有隂少阳入隂阳相搏则恐有胃气热肾气防弱则恐肾是动病者恐然于肝之惊恐互相作者以其脏气属阳居隂纳血藏魂魂不安则神动神动则惊血不足则志歉志歉则恐故二者肝藏兼而有之似此之类于火热二淫属感邪之外余者之惊恐皆因人气之隂阳所动而内生者也虽然亦非独火热二淫而已于阳明脉紧则亦为惊矣曰惊恐二病与内外所因其治法同乎异乎曰惊则安其神恐则定其志治当分隂阳之别何得而同也夫易之为卦乾坤交坎离列坎离交而后为既济而人以五藏应之心为离火内隂而外阳肾为坎水内阳而外隂内者是主外者是用又主内者五神外用者五气是故心以神为主阳为用肾以志为主隂为用阳则气也火也隂则精也水也及乎水火既济全在隂精上奉以安其神阳气下藏以定其志不然则神摇不安于内阳气散于外志感于中隂精走于下既有二藏水火之分治法安得无少异所以惊者必先安其神然后散乱之气可敛气敛则阳道行矣恐者必先定其志然后走失之精可固精固则隂气用矣于药而有二藏君臣佐使之殊用内外所致者亦少异焉为外事惊者虽子和氏谓惊者平之平常也使平者时时闻之习熟自然不惊固是良法不若使其平心易气以先之而后药之也吾谓内气动其神者则不可用张氏之法唯当以药平其隂阳之盛衰而后神可安志可定矣　人之所主者心心之所养者血心血一虚神气失守失守则舍空舍空而痰入客之此惊悸之所由发也或耳闻大声目撃异物遇险临危触事丧志心为之忤使人有惕惕之状是则为惊心虚而停水则胸中渗漉虚气流动水既上乘心火恶之心不自安使人有怏怏之状或筑筑然动是则为悸惊者与之豁痰定惊之剂悸者与之逐水消饮之剂所谓扶虚调养心血和平心气而已若一切以刚燥从事或者心火自炎而有热生风之证
　　惊
　　素问云东方青色入通于肝其病发惊骇　脾移热于肝则为惊衂　一阳一隂发病主惊骇背痛善噫善欠者名曰风厥　三阳一隂太阳脉胜一隂不得止内乱五藏外为惊骇　胃足阳明之脉是动则病闻木音则惕然而惊心欲动　阳明所谓甚者恶人与火闻木音则惕然而惊者阳气与隂气相搏水火相恶故惕然而惊也　黄帝问曰足阳明之脉病恶人与火闻木音则惕然而惊钟鼓不为动闻木音而动何也岐伯曰阳明者胃脉也胃者土也故闻木音而惊者土恶木也　由是观之肝胆心脾胃皆有惊证明矣　运气惊悸有三一曰肝木不及金来乘之经曰木不及曰委和委和
　　之纪其发惊骇又云阳明之复则入肝惊骇筋挛是也二曰火邪助心经云少阳所至为惊恐又云少阳所
　　至为惊躁又云少阳之胜善惊是也　三曰寒邪伤心经云岁水太过寒气流行病烦心躁悸是也　东垣云六脉俱大按之空虚必面赤善惊上热乃手少隂心之脉也此气盛多而亡血以甘寒镇坠之剂防火与气以坠气浮以甘辛温防苦峻补其血熟地黄生地黄柴胡升麻白药牡丹皮川芎黄茋之类以补之以防血溢上竭【甘寒镇坠之剂谓丹砂之类】　三因云五饮停蓄闭于中脘最使人惊骇属饮家【五饮汤丸】　心胆虚怯触事易惊或梦寐不祥遂致心惊胆慑气郁生涎涎与气搏变生诸证或短气悸乏或复自汗者并温胆汤主之呕则以人参代竹茹　若惊悸眠多异梦随即惊觉者宜温胆汤加酸枣仁莲肉各一钱以金银煎下十四友丸或镇心丹逺志丸酒调妙香散琥珀养心丹定志丸宁志丸　卧而多惊魇真珠母丸独活汤　羌活胜湿汤治卧而多惊悸多魇溲者邪在少阳厥隂也加柴胡五分如淋加泽防五分此下焦风寒二经合病也经曰肾肝之病同一治为俱在下焦非风药行经不可也　丹溪云病自惊而得者则神出于舍舍空得液则成痰矣血气入舍则痰拒其神不得归焉【夀星丸或控涎丹加辰砂逺志】　惊悸因事有所大惊而成者其脉大动动脉之状如豆厥厥动揺无头尾者是也东垣云外物惊宜镇平以黄连安神丸　蜜佗僧研极细末茶汤调一钱化治惊气入心络不能语者昔有为狼及大蛇所惊皆以此而安葢惊则气上故以重剂坠之　热郁有痰寒水石散　气鬰有痰加味四七汤　虚而有痰十味温胆汤养心汤　金匮云病有奔豚有吐脓有惊怖有火邪此四病皆从惊发得之经云阳气者开阖不得寒气从之乃生大偻陷脉为
　　瘘留连肉腠俞气化薄传为善畏及为惊骇者是瘘疮所为之惊骇也葢俞则瘘疮之俞窍其痛气留连肉腠之间恐人触着而痛故化惕惕然之心内薄而传为善畏惊骇之疾也
　　诊　寸口脉动而弱动即为惊弱即为悸　趺阳脉防而浮浮为胃气虚防则不能食如恐怖之脉忧迫所作也寸口紧趺阳浮滑气虚是以悸　惊主病者其脉止而复来其人目睛不转不能呼气
　　悸
