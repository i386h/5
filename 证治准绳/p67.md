<!-- { "loadSidebar": true } -->
　　飱泄夫脾胃土也气冲和以化为事今清气下降而不升则风邪久而干胃是木贼土也故冲和之气不能化而令物完出谓之飱泄或饮食太过肠胃所伤亦致米谷不化此俗呼水谷利也法当下者举之而消尅之也以加减木香散主之　东垣云清气在下者乃人之脾胃气衰不能升发阳气故用升麻柴胡助甘辛之味以引元气之升不令下陷为飱泄也　又云凡泄则水谷不化谓之飱泄是清气在下乃胃气不升上古圣人皆以升浮药扶持胃气一服而愈知病在中焦脾胃也脉诀曰湿多成五泄湿者胃之别名也病本在胃真气弱真气者谷气也不能尅化饮食乃湿盛故也以此论之正以脾胃之弱故也初病夺食或絶不食一二日使胃气日胜泄不作也今已成大泄矣经云治湿不利小便非其治也又云下焦如渎又云在下者引而竭之惟此证不宜此论其病得之于胃气下流清气不升阳道不行宜升宜举不宜利小便灵枢云头有疾取之足谓阳病在隂也足有疾取之上谓隂病在阳也中有疾傍取之傍者少阳甲胆是也中者脾胃也脾胃有疾取之足少阳甲胆者甲风是也东方春也胃中谷气者便是风化也作一体而认故曰胃中湿胜而成泄泻宜助甲胆风胜以克之又是升阳助清气上行之法也又一説中焦元气不足溲便为之变肠为之苦鸣亦縁胃气不升故令甲气上行又云风胜湿也大抵此证本胃气弱不能化食夺食则一日而可止夫夺食之理为胃弱不能尅化食则为泄如食不下何以作泄更当以药滋养元气令和泄止渐与食胃胜则安矣若食不化者于升阳风药内加炒麴同煎兼食入顿至心头者胃之上口也必口沃沬或食入反出皆胃土停寒其右手关脉中按之洪缓是风热湿相合谷气不行清气不升为脉之寒所隔故不下也麴之热亦能去之若反胃者更加半夏生姜入于风药内同煎夺食欲使胃气强盛也若药剂大则胃不胜药泄亦不止当渐渐与之今病既久已至衰弱当以常法治之不可多服饵也人之肉如地之土岂可人而无肉故肉消尽则死矣消痩之人有必死者入内经有七外经有一又病肌肉去尽勿治之天命也如肌肉不至痩尽当急疗之宜先夺食而益胃气便与升阳先助真气次用风药胜湿以助升腾之气病可已矣余皆勿论此治之上法也【治用升阳除湿汤之类是也】春伤于风夏生飱泄木在时为春在人为肝在天为风风者无形之清气也当春之时发为温令反为寒折是三春之月行三冬之令也以是知水为太过矣水既太过金肃愈严是所胜者乗之而妄行也所胜者乗之则木虚明矣故经曰从后来者为虚邪木气既虚火令不及是所生者受病也故所不胜者侮之是以土来木之分变而为飱泄也故经曰清气在下则生飱泄以其湿令当权故飱泄之发之于夏也若当春之时木不发生温令未显止行冬令是谓伤卫以其阳气不出地之外也当以麻黄汤发之麻黄味苦味之薄者乃隂中之阳也故从水中补木而泻水发出津液为汗也若春木既生温令已显阳气出于地之上寒再至而复折之当以轻发之谓己得少阳之气不必用麻黄也春伤于风夏生飱泄所以病发于夏者以木絶于夏而土旺于长夏湿本有下行之体故飱泄于夏也不病于春者以其春时风虽有伤木实当权故飱泄不病于木之时而发于湿之分也经曰至而不至是为不及所胜妄行所不胜者薄之所生者受病此之谓也　仲景法下痢清谷里寒外热汗出而厥者通脉四逆汤主之　河间法飱泄风冷入中泄痢不止脉虚而细日夜数行口干腹痛不已白术汤主之　东垣云泄痢飱泄身热脉腹痛而渇及头痛微汗宜防风芍药汤　东垣所云内动之风也经云春伤于风夏生飱泄又云久风为飱泄又云虚邪之中人也始于皮肤留而不去舍于络脉留而不去舍于经留而不去传舍于输留而不去传舍于伏冲之脉留而不去舍于肠胃在肠胃之时贲响腹胀多寒则肠鸣飱泄食不化则非内动之风也洁古云大渇引饮多致水谷一时下者宜灸大顀三五壮或用车前子雷丸白术茯苓及五苓散等药渗之又如久风为飱泄者则不饮水而谷完出治法当以宣风散导之后服苍术防风汤　飱泄以风为根风非汗不出有病此者腹中雷鸣泄注水谷不分小便濇滞皆以脾胃虚寒故耳服荳蔲乌梅粟谷干姜附子曽无一效中脘脐下灸已数千燥热转甚津液涸竭痩削无力饮食减少延予视之予以应象论曰热气在下水谷不分化生飱泄寒气在上则生防胀而气不散何也隂静而阳动故也诊其脉两手皆浮大而长身表微热用桂枝麻黄汤以姜枣煎大剂连进三服汗出终日至旦而愈次以胃风汤和其蔵府调养隂阳食进而愈　经云脾虚则腹满肠鸣泄食不化又云飱泄取三隂三隂者太隂也宜补中益气汤以白芍药代当归主之　又云肾蔵志志有余腹胀飱泄泻然筋血　又云肝足厥隂之脉所生病者胸满呕逆飱泄视盛虚寒热陷下施法　此皆内因无风者也
　　滞下【即痢疾】
　　古以赤为热　白为冷　至刘河间李东垣始非之刘谓诸痢皆由乎热而以赤属之心火黄属之脾土白属之肺金青属肝木黑乃热之极而反兼肾水之化其诸泻利皆兼于湿湿主于痞以致怫郁气不得宣通湿热甚于肠胃之中因以成肠胃之燥故里急后重小便赤涩谓治诸痢莫若以辛苦寒药而治或微加辛热佐之辛能开郁苦能燥湿寒能胜热使气宣平而已行血则便血自愈调气则后重自除　李从脾胃病者而论则曰上逆于肺为白下传于隂为赤　卫生寳鉴因谓太隂主泻于少隂为痢由泄亡津液而火就燥肾恶燥居下焦血分也其受邪者故便脓血然亦赤黄为热青白为寒　丹溪谓滞下因火热下廹而致里急后重用刘氏之治湿热李氏之保脾土更复一一较量气血虚实以施治　三家皆发前代之未发而举其要也予尝因是而研究之自其五色分五蔵者言则可见湿热之中具有五邪之相挟自其上逆下气血者言则可见五蔵六府十二经脉之气血诸邪皆得伤之而为痢之赤白本自其湿热为病者言则可见由来致成湿热之故非一端自其分痢有虚实者言则可见凡在痢病者中所有之证如烦躁者咽干舌黒者哕噫后重者腹痛者胀满者脚痛肿弱之类悉有虚实之殊是故予于痢证直断之种种为邪入胃以成湿热经络受伤其气伤则病于肺血伤则于心心肺者气血之主也气血所行之方既病安得不归所主之蔵乎而大小肠者心肺之合也出纳水谷糟粕转输之官胃乃大小肠之总司又是五蔵六府十二经脉禀气之海茍有内外之邪凡损伤于经蔵者或移其邪入胃胃属土湿之化胃受邪则湿气不化怫郁而成湿热矣或心肺移气血之病传之于合大肠独受其病则气凝注而成白痢小肠独受其病则血凝注而成赤痢大小肠通受其病则赤白相混而下胃之湿热淫于大小肠者亦如之其色兼黄若色之黒者有二如色之焦黒此极热兼水化之黒也如黒之光若漆者此瘀血也或曰治利从肠胃世人所守之法也今乃复求其初感之邪与初受之经将何为哉曰病在肠胃者是其标也所感之邪与初受之经者是其本也且内经于治标本各有所宜施之先后况所变之法又与伤寒表里无异何可不求之乎岂止此而已至若肠胃自感而病亦当以邪正分或正气先虚而受邪或因邪而致虚则以先者为本后者为标与夫积之新旧亦如之旧积者停食结痰所化之积也新积者旧积去后而气血复郁所生者也旧积当先下之新积则不宜下其故何哉盖肠胃之腐熟水谷转输糟粕者皆荣卫洒陈六府之功今肠胃有邪则荣卫连行至此其机为之阻不能施化故卫气郁而不舒荣血泣而不行于是饮食结痰停于胃糟粕留于肠与所郁气泣血之积相挟成滞下病矣如是者必当下之以通壅塞利荣卫之行至于升降仍不行卫气复郁荣血复泣又成新积故病如初若是者不必求邪以治但理卫气以开通腠理和荣血以调顺隂阳隂阳调腠理开则升降之道行其积不治而自消矣然而旧积亦有不可下者先因荣卫之虚不能转输其食积必当先补荣卫资肠胃之真气充溢然后下之庶无失矣予数见俗方惟守十数方治痢不过攻之涩之而已矣安知攻病之药皆是耗气损血之剂用之不已甚至于气散血亡五蔵空虚精惫神去而死其固涩之又皆足以増其气郁血泣之病转生腹胀下为足肿上为喘呼诸疾作焉世人之法何足守乎
　　丹溪云痢初得之必用调胃承气及大小承气有男子五十余下痢昼有积淡红色夜无积食自进先吃小胃丹两服再与四十丸次六十丸去积却与断下　按此惟实者宜之虚者以芍药汤益元散保和丸之类荡积芍药汤治下血调气经曰溲而便脓血知气行而血
　　止也行血则便自安调气则后重自除　益元散治身发热下痢赤白小便不利荡胃中积聚下　痢势恶频并窘痛或久不愈诸药不止须吐下之以开除湿热痞闷积滞而使气液宣行者宜青丸逐之　珠利积丸亦可　珠云下痢赤白腹满胀痛里急上渇引饮小水赤濇此积滞也宜泄其热中用清肠丸导气丸推其积滞而痢自止矣凡治积聚之证轻则温而利之清肠丸是也重者天真散舟车丸下之下后勿便补之其或力倦自觉气少恶食此为挟虚证宜加白术当归身尾甚者加人参若又十分重者止用此药加陈皮补之虚回而痢自止矣　丹溪治叶先生患滞下后甚逼迫正合承气证但气口虚形虽实而面黄积白此必平昔食过饱而胃受伤宁忍二三日辛苦遂与参术陈皮芍药等补药十余贴至三日后胃气稍完与承气二贴而安茍不先补完胃气之伤而遽行承气宁免后患乎【以上荡积】　戴云痢疾古名滞下以气滞成积积成痢治法当以顺气为先须当开胃故谓无饱死痢疾也　凡痢初发不问赤白里急后重频欲登圊及去而所下无多既起而腹内复急宜用藿香正气散加木香半钱吞感应丸或苏合香丸吞感应丸【以上调气】　赤痢血色鲜红或如蛇虫形而间有血鲜者此属热痢宜藿香正气散加黑荳三十粒五苓散加木香半钱粟米少许下黄连丸或黄连阿胶丸茶梅丸热甚服上项药未效宜白头翁汤赤痢发热者败毒散加陈仓米一撮煎若血色黯如
　　瘀服凉药而所下愈多去愈频者当作冷痢宜理中汤或四君子汤加肉果一钱木香半钱　加减平胃散青六丸治血痢佳　诸血痢不止宜多用地榆　易简方云血痢当服胃风汤胶艾汤之类　心经伏热下纯血【色必鲜红】用犀角生磨汁半钟朱砂飞研二钱牛黄三分人参末三钱和丸如麻子大灯心龙眼肉煎汤下六七分脾经受湿下血痢用苍术地榆汤　血痢久不止腹
