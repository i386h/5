<!-- { "loadSidebar": true } -->
　　丹溪大法小便不通有热有湿有气结于下宜清宜燥宜升有隔二隔三之治如因肺燥不能生水则清金此隔二如不因肺燥但膀胱有热则宜泻膀胱此正治也如因脾湿不运而精不升故肺不能生水则当燥脾健胃此隔三车前子茯苓清肺也黄蘗知母泻膀胱也苍术白术健胃燥脾也　实鉴小便不利有三不可一防而论若津液偏渗于肠胃大便泄泻而小便涩少一也宜分利而已若热下焦津液则热湿而不行二也必渗泄则愈若脾胃气涩不能通调水道下输膀胱而化者三也可顺气令施化而出也　东垣大法小便不通皆邪热为病分在气在血而治之以渇与不渇而辨之如渇而不利者热在上焦肺分故也夫小便者是足太阳膀胱经所主也肺合生水若肺热不能生水是絶其水之源经云虚则补其母宜清肺而滋其化源故当从肺之分助其秋令水自生焉又如雨如雾如霜皆从天而降下也且药有气之薄者乃阳中之隂是感秋清肃杀之气而生可以补肺之不足淡味渗泄之药是也茯苓泽泻琥珀灯心通草车前子木通瞿麦扁畜之类以清肺之气泄其火滋水之上源也如不渇而小便不通者热在下焦血分故不渇而小便不通也热闭于下焦者肾也膀胱也乃隂中之隂隂受热邪闭塞其流易上老云寒在胸中遏塞不入热在下焦填塞不便须用感北方寒水之化气味俱隂之药以除其热泄其闭塞内经云无阳则隂无以生无隂则阳无以化若服淡渗之药其性乃阳中之隂非纯隂之剂阳无以化何以补重隂之不足也须用感地之水运而生大苦之味感天之寒气而生大寒之药此气味俱隂乃隂中之隂也大寒之气人感之生膀胱寒水之运人感之生肾此药能补肾与膀胱受阳中之阳热火之邪而闭其下焦使小便不通也夫用大苦寒之药治法当寒因热用又云必伏其所主而先其所因其始则气同其终则气异也如热在上焦以栀子黄芩热在中焦以黄连芍药热在下焦以黄蘗　热在气分渇而小便闭清肺散猪苓汤五苓散茯苓琥珀汤红秫散　热在血分不渇而小便闭滋肾丸黄连丸导气除燥汤　东垣治一人病小便不利目晴突出腹胀如鼓膝已上坚硬皮肤欲裂饮食不下服甘淡渗泄之药皆不效曰疾急矣非精思不能处思之半夜曰吾得之矣经云膀胱者津液之府必气化而能出焉多服淡渗之药而病益甚是气不化也启子云无阳则隂无以生无隂则阳无以化甘淡气薄皆阳药独阳无隂欲化得乎遂以滋肾丸羣隂之剂投服再服即愈　渇而腹冷水气也金匮云小便不利者有水气其人苦渇括蒌瞿麦丸主之以小便利腹中温为度小便不通腹下痛状如覆椀痛闷难忍者乃肠胃干
　　涸膻中气不下经云膀胱者州都之官津液蔵焉气化则能出矣膻中者臣使之官三焦相火肾为气海也王注曰膀胱津液之府胞内居之少腹处间毛内蔵胞器若行气海之气施化则溲便注下气海之气不及则隐秘不通故不得便利也先用木香沉香各三钱酒调下或八正散甚则宜上涌之令气通逹便自通利经所谓病在下上取之王注曰热攻于上不利于下气盛于上则温辛散之苦以利之一方煎橘红茯苓汤调木香沉香末服之空心下　丹溪云小便不通属气虚血虚有实热痰气闭塞皆宜吐之以提其气气升则水自降盖气承载其水者也气虚用参术升麻等先服后吐或就参茋药中调理吐之血虚用四物汤先服后吐或就芎归汤探吐之痰多二陈汤先服后探吐之痰气闭塞二陈加香附木通探吐之实热当利之或用八正散盖大便动则小便自通矣　或问以吐法通小便方论中未尝有之理将安在曰取其气化而已何则内经谓三焦者决渎之官水道出焉膀胱者州都之官津液蔵焉气化则能出矣故上中下三焦之气有一不化则不得如决渎之水而出矣岂独下焦膀胱气塞而已哉上焦肺者主行荣卫通调水道下输膀胱而肾之合足三焦下输又上连肺此岂非小便从上焦之气化者乎张仲景有言卫气行则小便宜通其义亦在是矣内经又谓脾病则九窍不通小便不利是其一也此岂非小便从中焦之气化者乎由是言之三焦所伤之邪不一气之变化无穷故当随处治邪行水求其气化亦无穷也然而大要在乎隂与阳无相偏负然后气得以化若方盛衰论曰至隂虚天气絶至阳盛地气不足夫肾肝在下地道也心肺在上天道也脾胃居中气交之分也故天之阳絶而不交于地者尚且白露不下况人同乎天其在上之阳不交于隂则在下之隂无以为化而水道其能出乎东垣引八十一难经谓有隂阳相乗有覆有溢而为内关不得小便者有或在下之隂虚在上之阳盛不务其徳而乗之致肾气之不化者必泻其阳而举之则隂可得而平也若此条所叙之证皆用吐法盖因气道闭塞升降不前者而用耳何尝舍众法而独施是哉丹溪尝曰吾以吐通小便譬如滴水之器上窍闭则下窍无以自通必上窍开而下窍之水出焉予尝推是开窍之法用之多验姑书一二证以明之甲午秋治一妇人年五十初患小便涩医以八正散等剂展转小便不通身如芒刺加于体予以所感霖淫雨湿邪尚在表因用苍术为君附子佐之发其表一服即汗小便即时便通又治马叅政父年八旬初患小便短濇因服药分利太过遂致闭塞涓滴不出予以饮食太过伤其胃气陷于下焦用补中益气汤一服小便通因先多利药损其肾气遂致通后遗尿一夜不止急补其肾然后已凡医之治是证未有不用泄利之剂者安能顾其肾气之虚哉表而出之以为世戒　有瘀血而小便闭者宜多用牛膝本事方云顷在毘陵有一贵官妻妾小便不通脐腹胀痛不可忍众医皆作淋治如八正散之类数种皆治不通病愈甚予诊之曰此血瘕也非瞑药不可去乃用桃仁煎初服至日午大痛不可忍卧少顷下血块如拳者数枚小便如黒荳汁一二升痛止得愈此药猛峻气虚血弱者宜斟酌之　大抵小腹痛胀如覆椀者为实亦分在气在血气壅塞于下者木香流气饮血汚于下者桃仁煎代抵当丸牛膝膏　经云肾合膀胱膀胱者津液之府也小肠属肾肾上连肺故将两蔵三焦者中渎之府也水液出焉是属膀胱乃肾之府也又云膀胱者州都之官津液蔵焉气化则能出矣由是言之膀胱蔵水三焦出水治小便不利故刺灸法但取三焦穴不取膀胱也小肠属肾肺故东垣用清肺饮子滋肾丸利小便也　运气小便不利有三　其一属湿邪攻三焦经云太隂在泉湿淫所胜病小腹痛肿不得小便又云水不及曰涸流涸流之纪上官与正官同其病癃闭是也　其二属风邪攻脾经云厥隂司天风淫所胜病溏瘕泄水闭是也　其三属燥热经云阳明司天之政天气急地气明民病癃闭初之气其病小便黄赤甚则淋又云少隂司天之政地气肃天气明二之气其病淋是也　良法治小便不通诸药不效或转胞至死危困用猪尿胞一个底头出一小眼子翎筒通过放在眼儿内根底以细线系定翎筒子口细杖子堵定上用黄蜡封尿胞口吹满气七分系定了再用手捻定翎筒根头放了黄蜡塞其翎筒在小便出里头放开翎筒根头手捻其气透于里小便即出神效
　　姙娠小便不通　姙娠胎满通胞多致小便不利若胞系了戾小便不通名曰转胞丹溪以为多因胎妇虚弱忧闷性躁食味厚古方用滑利疏导药鲜效若脬为胎所坠而不通但升举其胎胞系踈而小便自行若脐腹作胀而小便淋閟此脾胃气虚胎压尿胞四物二陈参术空心服后探吐数次自安薛氏云前证亦有脾肺气虚不能下输膀胱者亦有气热郁结膀胱津液不利者亦有金为火燥脾土湿热甚而不利者更当详审施治金匮要畧问曰妇人病饮食如故烦热不得卧而反
　　倚息者何也师曰此名转胞不得溺也以胞系了戾故致此病但利小便则愈宜肾气丸主之【即八味丸酒下十五丸至三十丸日再服】　又云姙娠有水气重身小便不利洒淅恶寒起即头葵子茯苓散主之　又云姙娠小便难饮食如故归母苦参丸主之　丹溪治一妇转胞小便闭脉似濇重取则左稍和此得之忧患濇为血少气多为有饮血少则胞不举气多有饮中焦不清而溢则胞知所避而就下故坠以四物汤加参术半夏陈皮甘草生姜空心饮随以指探吐之俟气定又与至八贴而安此恐偶中后又治数人皆效　又一妇四十一嵗孕九月转胞小便闭脚肿形瘁脉左稍和而右濇此饱食气伤胎系弱不能自举而下坠压着膀胱偏在一邉气急为其所闭所以水窍不能出也宜补血养气气血既正胎系自举则不下坠方有安之理遂用人参当归身尾白芍药白术陈皮炙甘草半夏生姜煎汤浓与四贴次早以查煎顿服探吐之小便即通皆黑水后就此方加大腹皮枳殻青葱叶砂仁二十贴与之而得以安产　一孕妇小便不通脉细弱乃气血俱虚胎压膀胱下口用补药升起恐迟反加急满令稳婆以香油抹手入产户托起其胎溺出如注却以参茋升麻大剂服之一法孕妇倒竪起胎自运溺自出胜手托逺矣
　　产后小便不通　旧方用陈皮去白为末空心酒调二钱外用盐填脐中却以葱白剥去麤皮十余根作一切作一指厚安盐上用大艾炷满葱饼上以火灸之觉热气入腹内即时便通　按此唯气壅不得通者宜之若气虚源涸与夫热结者不可泥也
　　淋【胞痹】
