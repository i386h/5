<!-- { "loadSidebar": true } -->
　　淋之为病尝观病源候论谓由肾虚而膀胱热也膀胱与肾为表里俱主水水入小肠与胞行于隂为溲便也若饮食不节喜怒不时虚实不调蔵府不和致肾虚而膀胱热肾虚则小便数膀胱热则水下涩数而且濇则淋沥不宣故谓之淋其状小腹急痛引于脐小便出少气数及分石淋劳淋血淋气淋膏淋冷淋其石淋者有如沙石劳淋者劳倦即发血淋者心主血气通小肠热甚则抟于血脉血得热则流行入胞中与溲俱下膏淋者肥液若脂膏又名肉淋气淋者胞内气胀小腹坚满出少喜数尿有余冷淋者冷气客于下焦邪正交争满于胞内水道不宣先寒战然后便数成淋可谓悉病情矣考之内经则淋病之因又不止此大纲有二曰湿曰热谓太隂作初气病中热胀脾受积湿之气小便黄赤甚则淋少阳作二气风火郁于上而热其病淋盖五蔵六府十二经脉气皆相通移是故足太阳主表上行则统诸阳之气下行则入膀胱又肺者通调水道下输膀胱脾胃消化水谷或在表在上在中凡有热则水液皆热转输下之然后膀胱得之而热矣且小肠是心之府主热者也其水必自小肠渗入膀胱胞中诸热应于心者其小肠必热胞受其热经緭胞移热于膀胱者则癃溺血是也由此而言初起之热邪不一其因皆得传于膀胱而成淋若不先治其所起之本止从末流胞中之热施治未为善也予尝思之淋病必由热甚生湿湿生则水液浑凝结而为淋不独此也更有人服金石药者入房太甚败精流入胞中及饮食痰积渗入者则皆成淋丹溪尝治一小儿在胎受久服金石药之余毒病淋一十五年以紫雪治愈凡治病不求其本可乎小便涩痛常急欲溺及去防滴茎中痛不可忍者此五淋病生料五苓散加阿胶或车前子末或五苓散益元散等分和服并可吞火府丹佐以导赤散石苇散　若热极成淋服药不效者宜减桂五苓散加木通滑石灯心瞿麦各少许仍研麦门冬草连根车前草白龙草各自然汁和蜜水调下　气淋气壅不通小便淋结脐下防闷疼痛瞿麦汤石苇散榆枝汤木香流气饮　气虚淋八物汤加杜牛膝黄芩汁煎服老人气虚亦能淋参术中加木通山栀　血受伤者补血行血自愈勿作淋治　死血作淋牛膝膏妙但虚人能损胃不宜食　千金云用牛膝以酒煮服治小便淋痛肘后方用牛膝根茎叶亦以酒煮服治小便不利茎中痛欲死及治妇人血结坚痛如神盖牛膝治淋之圣药也但虚人当用补剂监制之耳
　　血淋用侧柏叶生藕节车前草等分捣汁调益元散立效散瞿麦散小蓟饮子柿蒂散当归汤羚羊角饮鸡苏饮子金黄散髪灰散　戴氏云血淋一证须看血色分冷热色鲜者心小肠实热色瘀者肾膀胱虚冷若的是冷淋及下元虚冷血色瘀者并宜汉椒根剉碎不论多少白水煎候冷进按血多有热极兼水化而黑凝者未可便以为冷也　膏淋鹿角霜丸沉香散沉香丸磁石丸海金砂散兔丝丸　戴云有似淋非淋小便色如米泔或便中有如鼻涕之状此乃精溺俱出精塞溺道故便欲出不能而痛宜大兔丝子丸鹿茸丸之类按此即膏淋也　沙石淋乃是膀胱蓄热而成正如汤瓶久在火中底结白碱而不能去理宜清彻积热使水道通则沙石出而可愈宜神效琥珀散如圣散石燕丸独圣散石首鱼脑骨十个火煅滑石二钱琥珀三分俱为细末毎服一钱空心煎木通汤调下　鼈甲九肋者一个酥炙令脆为细末毎服一匙酒调服当下淋石　雄鹊烧灰淋取汁饮之石即下　石淋小便时沙石下流塞其水道痛不可忍经及时日水道不通其气上攻头痛面肿重则四肢八节俱肿其石大者如梅核坚硬如有棱角其石小者唯碎石相结通下即碎宜服此取石方用冬葵子滑石射干知母已上各一分通草三分为细末毎服二钱半水一盏半苦竹叶十片同煎取一盏去滓食前热服又大府热头痛若体气壮健先进后方药两三盏然后进取石方用麻黄去节羌活射干荆芥穗紫苑防风知母蔓荆子牵牛各一分半夏二铢为细末毎服二钱水一盏煎九分去滓食后热服　石淋导水用蝼蛄七枚以盐一两同于新瓦上铺盖焙干研为细末毎服一钱匕温酒调服　劳淋地黄丸黄茋汤白芍药丸　冷淋肉苁蓉丸泽泻散沉香散防榔散生附散戴氏云进冷剂愈甚者此是冷淋宜地髓汤下附子八味丸有因服五苓散等药不效用生料鹿茸丸却愈此皆下元虚冷之故乃刘河间则谓亦由热客膀胱鬰结不能渗泄非真冷也　小便淋茎中痛不可忍相引脇下痛宜参苓琥珀汤　有小便艰涩如淋不痛而痒者虚证也宜八味丸生料鹿茸丸之类若因思虑过度致淋宜归脾汤或辰砂妙香散吞威喜丸或妙香散和五苓散　汗多而小便赤涩暑月多有此证盛暑所饮既多小便反涩少而赤縁上停为饮外发为汗津液不通小肠涩闭则水不运下五苓散一名导逆内有术桂收汗猪苓泽泻茯苓分水道收其在外者使之内又从而利导焉发者敛之壅者通之义取于此然有虚劳汗多而赤涩者却是五内枯燥滋腴既去不能生津故溺涩而赤不宜过用通小便之剂竭其肾水唯当温养润肺十全大补汤养荣汤之类自足选用汗者心液心主血血荣则心得所养汗止津生不待通而溺自清矣诸失精血及患痈毒人或有小便赤涩之证此亦是枯竭不润之故并宜前法
　　胞痹　痹论云小腹膀胱按之内痛若沃以汤涩于小便上为清涕夫膀胱者州都之官津液蔵焉气化则能出矣今风寒湿邪气客于胞中则气不能化出故胞满而水道不通其证小腹膀胱按之内痛若沃以汤涩于小便以足太阳经其直行者上交巅入络脑下灌鼻窍则为清涕也　肾着汤　茯苓丸　巴戟丸　肾沥汤姙娠淋　乃肾与膀胱虚热不能制水然姙妇胞系于肾肾间虚热而成斯证甚者心烦闷乱名曰子淋也若颈项筋挛语濇痰甚用羚羊角散　若小便濇少淋沥用安荣散　若肝经湿热用龙胆泻肝汤　若肝经虚热用加味逍遥散　腿足转筋而小便不利急用八味丸缓则不救　若服燥剂而小便频数或不利用生地茯苓牛膝黄蘗知母芎归甘草　若频数而色黄用四物加黄蘗知母五味麦门参　若肺气虚而短少用补中益气加山药麦门　若隂挺痿痹而频数用地黄丸　若热结膀胱而不利用五苓散　若脾肺燥不能化生宜黄芩清肺饮　若膀胱隂虚阳无所生用滋肾丸　若膀胱阳虚隂无所化用肾气丸
　　产后淋　因热客于脬虚则频数热则涩痛气虚兼热血入胞中则血随小便出而为血淋也　若膀胱虚热用六味丸　若隂虚而阳无以化用滋隂肾气丸盖土生金金生水当滋化源　陈氏云治产前后淋其法不同产前当安胎产后当去血瞿麦蒲黄最为产后要药茅根汤主治产后诸淋
　　诊　肾脉滑实为癃防　痹脉滑甚为防癃　少隂脉数妇人则隂中生疮男子则气淋　盛大而实者生虚小而涩者死　下焦气血干者死　鼻头色黄者小便难　素问竒病论病有癃者一日数十溲此不足也身热如炭颈膺如格人迎躁盛喘息气逆此有余也太隂脉细微如髪者此不足也其病安在名为何病岐伯曰病在太隂其盛在胃颇在肺病名曰厥死不治












　　证治准绳卷十三
<子部,医家类,证治准绳>
　　钦定四库全书
　　证治准绳卷十四
　　明　王肯堂　撰
　　准绳
　　大小腑门
　　小便数
　　运气小便数皆属火经云少阳之复便数憎风是也小便数唯二蔵有之一属肺经云肺肝太隂之脉气盛有余则肩背痛风寒汗出中风小便数而欠是也以刺言之泻手太隂则愈一属肝经云足厥隂之疟令人如癃状而小便不利又云肝痹者夜卧则惊多饮数小便是也视虚实补泻之则愈　数而少茯苓琥珀汤利之数而多薯蓣莲肉益智仁之属收之　生薯蓣半斤刮去皮以刀切碎于铛中煮酒沸下薯蓣不得搅待熟加盐葱白更添酒空腹下二三盏妙　莲肉去皮不以多少用好酒浸一两宿猪肚一个将酒浸莲肉入肚中多半为度水煮熟取出莲肉切焙干为细末酒煮麫糊为丸如芡实大毎服五十丸食前米饮汤下名水芝丸夜多小便益智二十四个为末盐五分水一盏煎八分临卧温服　卫真汤并丸　桑螵蛸散　戴氏云小便多者乃下元虚冷肾不摄水以致渗泄宜兔丝子丸八味丸兔丹生料鹿茸丸　有人毎日从早至午前定尿四次一日之间又自无事此肾虚所致亦犹脾肾泄早泄而晚愈次日又复然者也　若小便常急徧数虽多而所出常少放了复急不涩痛却非淋证亦有小便毕少顷将谓已尽忽再出些少者多因自忍尿或忍尿行房事而然宜生料五苓散减泽泻之半加阿胶一钱吞加减八味丸此丸须用五味子者　有盛喜致小便多日夜无度乃喜极伤心心与小肠为表里宜分清饮四七汤各半贴和煎仍以辰砂妙香散吞小兔丝子丸或兔丹　若频频欲去而溺不多但不痛耳此肾与膀胱俱虚客热乗之虚则不能制水宜补肾丸六味地黄丸　热入水道涩而不利八正散或五苓散加黄蘗知母麦门冬木通　大便硬小便数者是谓脾约脾约丸主之
　　小便不禁
　　原病式云热甚客于肾部干于足厥隂之经廷孔郁结极甚而气血不能宣通则痿痹神无所用故津液渗入膀胱而旋溺遗失不能收禁也考之内经则谓督脉生病为遗溺灵枢谓肝所生病为遗溺盖因二经循隂器系廷孔病则荣卫不至气血劳劣莫能约束水道之窍故遗失不禁刘河间可谓得此防矣然内经复言膀胱不约为遗溺灵枢言手太隂之别名曰列缺其病虚则欠防小便遗数由此观之则又不独病在隂器廷孔而已夫如是者内由三焦决凟之失常也何则手少阳之脉从缺盆布膻中下隔循属三焦足太阳之脉从肩膊内挟脊抵腰中入循膂属膀胱三焦虚则膀胱虚故不约也肺从上焦通调水道下输膀胱肾又上连肺故将两蔵是子母也母虚子亦虚此上中下三焦气虚皆足以致遗溺矣由是而知三焦所部五蔵之淫气变而为五邪者悉能于于下焦肾肝膀胱出水之窍而为不禁之病何止于热极郁结痿痹肾部而已乎又自内经所谓太隂在泉客胜湿客下焦溲便不时太隂之复甚则入肾窍泄无度者观之则知湿主于痞况是所胜之邪其不为郁结痿痹者乎从而思之圣人之言举一隅便当以三隅反前所谓肝肾膀胱之病不言其邪可见诸邪尽能病之也次言手太隂列缺虚者为子母蔵气之要也可见所生所胜不胜之五邪皆足以乗之也其言太隂之胜复则湿为所胜之重者也其他风寒燥热虽不及言可知在其中矣　治法上虚补气　下虚涩脱东垣云小便遗失者肺金虚也宜安卧养气禁劳役
