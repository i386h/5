<!-- { "loadSidebar": true } -->
　　丹溪书分梦遗精滑为二门盖梦与鬼交为梦遗不因梦感而自遗者为精滑然总之为遗精也其治法无二故合之　或问精滑何因得之曰金匮要畧谓虚劳之病脉浮大手足烦隂寒精自出又谓脉而大此名革亡血失精又谓小腹急隂头寒脉动微男失精女子梦交通巢氏病源以虚劳病分出五劳七伤六极二十三蒸之名于七伤中精连蒸病中玉房蒸男则遗沥漏精与尿精闻见精出及失精等皆混同仍类虚劳门为肾主蔵精故尽作肾气衰弱之病似若他蔵无损焉岂其然哉夫五蔵皆蔵精者也尝考灵枢本神篇首谓天之在我者徳也地之在我者气也徳流气薄而生者也故生之来谓之精两精相抟谓之神如是者通言一身主宰之精神也因心肾是水火之蔵法天地施化生成之道故蔵精神为五蔵之宗主其次言所以任物者谓之心心有所忆谓之意意有所存谓之志因志而存变谓之思因思而逺慕谓之虑因虑而处物谓之智如是者皆因心神随物所感变而分之是谓五志遂有五神蔵之名五神既分则于徳化政令性味各司其属者之用于是心肾之水火亦俯从五神之列然而所主之精神则并行未始相离而五神五变者分之如此则精亦从神之所变随处与之合矣故五蔵各得蔵其精神以行其用是之谓蔵真主所以属本气之生化者也茍有一蔵之真不得其正则一蔵之病作矣茍一蔵之精神伤之甚者则必害其心肾之主精神者也如所谓怵惕思虑则伤神神伤则恐惧流淫而不止喜乐恐惧则伤精精伤则骨痠痿厥而不举喜乐者惮散而不蔵恐惧者荡燀而不收是故主蔵精者不可伤伤则失守而隂虚隂虚则无气无气则死矣如是者精神之在五蔵伤之则淫邪立至心之在志为喜在气为火为热肾之在志为恐在气为水为寒于是怵思虑伤其神神伤则火动不止火动不止则肾水恐惧之志者并矣恐甚不解则动中而肾自伤肾主蔵精与所受五蔵六府所输至之精皆不得蔵而时自下矣此乃以心肾主宰精神者言也至若他蔵之精各得而泄有所据乎曰内经所谓思想无穷所愿不得意淫于外入房太甚宗筋弛纵发为白淫其病筋痿筋痿者生于肝使内王注以白淫是白物淫衍如精之状因溲而下虽云如精殆非将化未成之精而径出者乎何以言之精有谓生来之精者先身生之精也有谓食气入胃散精于五蔵者有谓水饮自脾肺输肾而四布五经并行之精者此水谷日生之精也然饮食日生之精皆从生来元精之所化而后分布其蔵盈溢则输之于肾肾乃元气之本生成之根以始终化之养之之道也若饮食之精遇一蔵有邪则其蔵之食味化之不全不得入与元精俱蔵而竟泄出与夫所谓脾移热于肾少腹寃热而痛出白者义亦如之王注虽谓消脂烁肉无乃消其肾所蔵之精欤盖使二蔵无病则此白物其不为精乎使二蔵有病则所蔵之精其不变为白物而出之乎以此比例则肺脾二蔵之精宁不有似肝蔵之伤神动气致精失守而走泄者乎然则治当何如曰独肾泄者治其肾由他蔵而致肾之泄者则两治之在他蔵自泄者治其本蔵必察四属以求其治大抵精自心而泄则血脉空虚本纵不收自肺而泄者皮革毛焦喘急不利自脾而泄者色黄肉消四肢懈惰自肝而泄者色青而筋痿自肾而泄者色黄黒髓空而骨惰即脉亦可辨也　或问夜梦交接之理何如曰内经曰肾者主水受五蔵六府之精而蔵之又曰主蛰封蔵之本精之处也又曰隂阳之要阳密乃固故阳强不能密隂气乃絶隂平阳秘精神乃治隂阳离决精气乃絶又曰隂阳总宗筋之防防于气街灵枢淫邪发梦篇曰厥气客于隂器则梦接内盖隂器者宗筋之所系也而足太隂阳明少隂厥隂之筋皆结聚于隂器与冲任督三脉之所防然厥隂主筋故诸筋皆统属于厥隂也肾为隂主蔵精肝为阳主疎泄隂器乃泄精之窍是故肾之隂虚则精不蔵肝之阳强则气不固若遇隂邪客于其窍与所强之阳相感则精脱出而成梦矣所谓阳强者非蔵之真阳强也乃肝蔵所寄之相火强耳盖水为隂火为阳故通言火为阳然分言之则为二若火盛不已反消亡其蔵之真阳也肝乃魂之居蔵之真阳虚则游魂为变变则为梦与肝虚病者多梦亡人无异曰如子所言梦遗则从肝肾得之乎曰不然病之初起亦有不在肾肝而在心肺脾胃之不足者然必于肝肾而后精方走也盖有自然相之理存焉何则宗筋者上络胸腹挟脐下合横骨故内经谓其总隂阳之防防于气街主束骨而利机关也夫五蔵俱有火其相火之寄于肝者善则发生恶则为害独甚于他火故平人肝气之刚勇充于筋而为罢极之本也其隂器既宗筋之所聚乃强于作用皆相火充其力也若遇接内得隂气与合则三焦上下内外之火翕然而下从百体府悉开其滋生之精尽趍防于隂器以跃出岂止肾之所蔵者而己哉所谓厥气客于隂器则梦者其厥气亦身中隂分所逆之气与接内之气同是隂类故梦犹接内之精脱也若思欲不巳精气巳客于隂器至卧故成梦而泄矣但梦者因真阳虚而得之故精脱之后其气未能卒复未免形体衰惫不比平人接内之气一二时便可复也曰治法当何如曰病从他蔵而起则以初感病者为本肾肝聚病处为标若由肾肝二蔵自得者独治肾肝由隂阳离决水火不交通者则既济之隂阳不相抱负者则因而和之阳虚者补其气隂虚者补其血阳强者泻其火火有正治反治从多从少随其攸利　经曰思想无穷所愿不得意淫于外入房太甚宗筋弛纵发为白淫梦遗等证先贤治法有五　其一用辰砂磁石龙骨之类镇坠神之浮游河间秘真丸本事八仙丹之属是也　其二思想结成痰饮迷于心窍而遗者许学士用猪苓丸之类导利其痰是也　其三思想伤隂者洁古珍珠粉丸海蔵大鳯髓丹本事清心丸丹溪用海蛤粉青黛香附黄蘗知母之类降火补隂是也　其四思想伤阳者谦甫鹿茸苁蓉兎丝子等补阳是也　其五隂阳俱虚者丹溪治一形痩人便浊梦遗作心虚治用珍珠粉丸定志丸服之是也　戴氏云遗精得之有四有用心过度心不摄肾以致失精者有因思色欲不遂致精失位输泻而出者有色欲太过滑泄不禁者有年壮气盛久无色欲精气满泄者然其状不一或小便后出多不可禁者或不小便而自出或茎中出而痒痛常如欲小便者并宜先用辰砂妙香散吞玉华白丹佐以威喜丸或分清饮别以绵裹龙骨同煎或分清饮半贴加五倍牡蛎粉白茯苓五味子各半钱　失精梦泄亦有经络热而得者若以虚冷用热剂则精愈失本事方清心丸用黄蘗脑子者最良【大智禅师云梦遗不可全作虚冷亦有经络热而得之者尝治一男子至夜脊心热梦遗用珍珠粉丸猪苓丸遗止终服紫雪脊热始除又一男子脉洪腰热遗精用沉香和中丸下之导赤散治其火而愈于此知身有热而遗者皆热遗也】　若是用心过度而得之宜逺志丸用交感汤加莲肉五味子吞下仍佐以灵砂丹　若审是思色欲不遂得之且以四七汤吞白丸子甚者耳闻目见其精即出名曰白淫妙香散吞玉华白丹【初虞世方治精滑不禁用青州白丸子辰砂为衣服之神效】　若审是色欲过度下元虚惫泄滑无禁宜正元饮加牡蛎粉肉苁蓉各半钱吞养气丹或灵砂丹仍佐以鹿茸丸山药丸大兎丝子丸固阳丸之类【按此项药太僣燥若妄用过剂则隂水耗竭壮火独炎枯脂消肉骨立筋痿而成不救之疾矣用者审之】　若审是壮盛满溢者本事方清心丸　梦遗俗谓之夜梦鬼交宜温胆汤去竹茹加人参逺志莲肉酸枣仁炒茯苓各半钱吞玉华白丹固阳丸梦遗亦备前四证宜审其所感用前药　娄全善云愚壮年得梦遗症毎四五十日必一遗累用鳯髓丹河间秘真丸虽少效终不除根后改用菖蒲逺志韭子桑螵蛸益智酸枣仁牡蛎龙骨锁阳等剂为丸服之良愈又一中年男子梦遗以珍珠粉丸等药与服了无一效亦以逺志菖蒲等剂服之随手而愈　又云王元珪虚而泄精脉大累与加减八味汤吞河间秘真丸及珍珠粉丸其泄不止后用五倍子一两茯苓二两为丸服之良愈此则五倍子涩脱之功敏于龙骨牡蛎也　又云详古治梦遗方属郁滞者居大半庸医不知其郁但用龙骨牡蛎等涩剂固脱殊不知愈濇愈郁其病反甚尝治一壮年男子梦遗白浊少腹有气冲上毎日腰热卯作酉凉腰热作则手足冷前隂无气腰热退则前隂气耕手足温又且多下气暮多噫时振隔一旬二旬必遗脉且滑而大午洪大予知其有郁滞也先用沉香和中丸大下之次用加减八物汤吞滋肾丸百粒若稍与蛤粉等濇药则遗与浊反甚或一夜二遗遂改用导赤散大剂煎汤服之遗浊皆止渐安又一中年男子梦遗医或与濇药反甚连遗数夜愚先与神芎丸大下之却制猪苓丸服之皆得痊安又丹溪治镇守万户萧伯善便浊精滑不禁百药不效与试倒仓法而安于此见梦遗属郁滞者多矣　叶氏云遗滑之证予累见人多作肾虚而用补涩之药无效殊不知此因脾胃湿热所乗饮酒厚味痰火之人多有此疾肾虽蔵精其精本于脾胃饮食生化而输于肾若脾胃受伤湿热内郁使中气淆而不清则所输皆浊气邪火扰动水不得而安静故遗滑也治以苍白二陈汤加黄蘗升麻柴胡俾清气升浊气降而脾胃健运则遗滑自止矣其有欲心太炽思想无穷而致者当从心治心清则神宁而火不妄起宜逺志丸茯神汤房劳无度致肾虚者必兼见怯弱等证方可用补肾药故治有多端须当审察不可偏作肾虚治也　赵以徳治郑叔鲁二十余嵗攻举子业读书夜至四鼓犹未巳遂发此病卧间玉茎但着被与腿便梦交接脱精悬空则不梦饮食日减倦怠少气此用心太过二火俱起夜不得睡血不归肝肾水不足火乗隂虚入客下焦鼓其精房则精不得聚蔵而欲走因玉茎着物犹厥气客之故作接内之梦于是上补心安神中调脾胃升举其阳下用益精生隂固阳之剂不三月而病安矣　一老人年六十患疟嗽自服四兽饮多积成湿热乗于下焦几致危困诊其脉尺部数而有力与补中益气加凉剂三日与黄蘗丸次早诊之尺脉顿减问之曰夜来梦交接否曰然幸不泄曰年老精衰固无以泄其火热结于精房者得泄火益隂之药其火散走于隂器之窍病可减矣再服二日又梦其疟嗽全愈　亦有鬼魅相感者大全良方论妇人梦与鬼交者由蔵府虚神不守故鬼气得为病也其状不欲见人如有对晤时独言笑或时悲泣是也脉息乍大乍小乍有乍无皆鬼邪之脉又脉来绵绵不知度数而顔色不变亦其候也夫鬼本无形感而遂通盖因心念不正感召其鬼附邪气而入体与相接所以时见于梦治之之法则朱砂雄黄麝香鬼箭虎头骨辟邪之属是也　蒋右丞子毎夜有梦招以徳治之连二日诊脉观其动止终不举头但俯视不正当人知为隂邪相着叩之不肯言其所交之鬼状其父遂问随出之童仆乃言一日至城隍庙见侍女以手于其身摩久之三五日遂闻病此即令法师入庙毁其像小腹泥土皆湿其病即安　试观张仲景治下焦真阳与精血两虚病小腹急脉芤动微男子失精女子梦交通则用桂枝龙骨之属温之固之若阳浮上而不降作悸衂手足烦热咽干口燥隂独居于内而为里急腹中痛梦失精者小建中汤和之皆可取以为法也　医家大法曰尝治脱真不止者以涩剂收止之则不能收不能止不若泻心火若泻心火不能止之不若用升阳之剂加风药之类止之非此能止之也举其气上而不下也
　　赤白浊
