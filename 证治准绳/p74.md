<!-- { "loadSidebar": true } -->
　　溺与精所出之道不同淋病在溺道故纲目列之肝胆部浊病在精道故纲目列之肾膀胱部今患浊者虽便时茎中如刀割火灼而溺自清唯窍端时有秽物如疮脓目眵淋漓不断初与便溺不相混滥犹河中之济焉至易辨也毎见时医以淋法治之五苓八正杂投不已而増剧者不可胜数予毎正之而其余尚难以户説也盖由精败而腐者什九由湿热流注与虚者什一　丹溪云属湿热有痰有虚赤属血由小肠属火故也白属气由大肠属金故也或曰思虑过度嗜欲无穷俾心肾不交精元失守以为赤白二浊之患赤浊者为心虚有热由思虑而得之白浊者为肾虚有寒因嗜欲而得之【叶氏曰原病式以赤白浊均属于热其辨甚明然因于虚寒者不可谓无如上所言是也但热多寒少耳虚热者清心莲子饮虚寒者薢分清饮】白浊有湿痰流注宜燥中宫之湿赤者湿伤血也　有胃中浊气下流渗入膀胱而白浊者苍白二陈汤加升提之剂　虚劳者用补隂药胃弱者参术加升麻柴胡　心经伏暑赤浊者四苓散加香薷麦门冬人参石莲肉　戴氏云有白浊人服兎丹不愈服附子八味丸即愈者不可不知　有小便如常停久才方定浊有小便出即如米泔若小儿疳病者宜分清饮加茯苓半钱下小兎丝子丸　如服药未效宜四七汤吞青州白丸子及辰砂妙香散吞兎丹及小兎丝子丸山药丸如白浊甚下淀如泥或稠粘如胶频逆而涩痛异常此非是热淋此是精浊窒塞窍道而结宜五苓妙香散吞八味丸小兎丝子丸或萆薢分清饮精者血之所化有浊去太多精化不及赤未变白故成赤浊此虚之甚也何以知之有人天癸未至强力好色所泄半精半血　若溺不赤无他热症纵虽赤浊不可以赤为热只宜以治白浊法治之　若溺赤下浊亦赤口渴时发热者辰砂妙香散吞灵砂丹或清心莲子饮发热不退口燥舌干之甚者此乃精亏内燥肾枯不润四物汤吞兎丹和加减八味丸久服乃效【按既热燥如此而用药无一凉补濡润之剂非其治也曷若以生地麦门冬五味盐炒黄茋淡竹叶地骨皮山药之类治之】或问丹溪云白浊之病因何与前人所论不同将古今异也子能与我折衷乎曰辨古今之得失必以内经证之是病自巢氏病源候论曰白浊者由劳伤肾肾气虚冷故也由是厯代方论宗其説无异词不唯白浊之理不明所治之法亦误不思内经本无白浊之名唯言少隂在泉客胜溲便变少阳在泉客胜则溲白又言思想无穷入房太甚发为白淫与脾移热于肾出白二者皆随溲而下夫如是非白浊之源乎原病式因举内经谓诸病水液浑浊皆属于热言天气热则水浑浊寒则清洁水体清火体浊又如清水为汤则自然白浊也可谓发圣人之防以正千载之误矣然不读其书者世犹未尽知斯道也予尝闻先生论白浊多因湿热下流膀胱而成赤白浊即灵枢所谓中气不足溲便为之变是也必先补中气使升举之而后分其蔵府气血赤白虚实以治与夫其他邪热所伤者固在泻热补虚设肾气虚甚或火热亢极者则不宜峻用寒凉之剂必以反佐治之要在权衡轻重而已　痿论曰思想无穷所愿不得意淫于外入房太甚宗筋弛纵发为筋痿及为白淫夫肾蔵天一以悭为事志意内治则精全而濇若思想外淫房室太甚则固有淫泆不守輙随溲溺而下也然本于筋痿者以宗筋弛纵也宜内补鹿茸丸茯兎丸金箔丸珍珠粉丸
　　诊　脉洪大而濇按之无力或微细或沉而濇为元气不足若尺脉虚或浮者急疾者皆难治迟者易治前隂诸疾【隂缩隂纵　隂痿　隂汗臊臭隂冷隂痒　隂肿痛　隂吹】
　　前隂所过之脉有二一曰肝脉二曰肾脉经云足厥隂之脉入毛中过隂器抵少腹是肝脉所过也又云督脉者起于小腹以下骨中央女子入系廷孔循隂器男子循茎下至簒与女子等是督脉所过也
　　隂缩隂纵　隂缩谓前隂受寒入腹内也隂纵谓前隂受热挺长不收也经曰足厥隂之筋伤于寒则隂缩入伤于热则纵挺不收治在行水清隂气是也　丹溪治鲍兄二十余嵗玉茎挺长肿而痿皮塌常润磨股不能行两脇气上手足倦弱先以小柴胡加黄连大剂行其湿热畧加黄蘗降其逆上之气其挺肿渐收渐减及半但茎中有坚块未消遂以青皮为君佐以散风之剂末服外以丝汁调五倍子末傅而愈　平江王氏子年三十嵗忽隂挺长肿而痛脉数而实用朴硝荆芥汤浸洗又用三一承气汤大下之愈　内经刺灸前隂挺长之法有一经云足厥隂之别名曰蠡沟去内踝五寸别走少阳其病实则挺长取之所别是也　内经诊隂缩而死者皆属肝伤经云肝悲哀动中则伤魂魂伤则狂妄不精不精则不正当隂缩而挛筋两脇骨不举毛悴色夭死于秋又云厥隂终者喜溺舌卷卵上缩是也隂痿　隂痿皆耗散过度伤于肝筋所致经云足厥隂之经其病伤于内则不起是也　肾脉太甚为隂痿运气隂痿皆属湿土制肾经云太隂司天湿气下临肾气上从隂痿气衰而不举是也　仲景八味丸治阳事多痿不振今依前方夏减桂附一半春秋三停减一疾去精足全减桂附只依六味地黄丸【此法可治伤于内者】　隂痿弱两丸冷隂汗如水小便后有余滴臊气尻臋并前隂冷恶寒而喜热膝亦冷此肝经湿热宜固真汤柴胡胜湿汤【此法可治湿气制肾者】　肾脉大右尺尤甚此相火盛而反痿宜滋肾丸或鳯髓丹
　　隂汗臊臭隂冷隂痒　隂汗湿痒用大蒜煨剥去皮烂研同淡荳豉末搜和丸桐子大朱砂为衣毎服三十丸枣二枚灯心数茎煎汤空心送下　隂汗不止内服青蛾丸外用炉甘石一分真蛤粉半分干扑或蜜佗僧和蛇牀子研末扑之　东垣治一富者前隂间常闻臊臭又因连日饮酒腹中不和夫前隂者足厥隂之脉络隂器出其挺末臭者心之所走散入于五方为臭入肝为臊臭此其一也当于肝经中泻行间是治其本后于心经中泻少冲以治其标如恶针当用药除之治法当求其本连日饮酒夫酒者气味俱能生湿热是风湿热合于下焦为邪故经云下焦如渎又云在下者引而竭之酒者是湿热之水亦宜决前隂以去之是合下焦二法治之宜龙胆泻肝汤柴胡入肝为引用泽泻车前子木通其淡渗之味利小便亦除臊臭是谓在下者引而竭之生地黄龙胆草之苦寒泻酒湿热更兼车前子之类以彻肝中邪气肝主血用当归以滋肝中血不足也面色痿黄身黄脚软弱无力隂汗隂茎有夭色宜温肾汤　前隂如氷冷并冷汗两脚痿弱无力宜补肝汤溺黄臊臭淋沥两丸如氷隂汗浸两股隂头亦冷正值十二月天寒凛冽霜雪交集寒之极矣宜清震汤　两外肾冷两髀枢隂汗前隂痿弱隂囊湿痒臊气宜柴胡胜湿汤　千金方有人隂冷渐渐冷气入隂囊肿满恐死日夜痛闷不得眠取生椒择之洗浄以布帛裹着丸囊令厚半寸须臾热气大通日再易之取出瘥　本事方曽有人隂冷渐次冷气入隂囊肿满昼夜闷疼不得眠煮大蓟汁服立瘥　前隂两丸湿痒秋冬尤甚冬月减宜椒粉散　肾囊湿痒先以吴茱萸煎汤洗之后用吴茱萸半两寒水石三钱黄蘗二钱半樟脑蛇子各半两轻粉一钱白矾三钱硫黄三钱梹榔三钱白芷三钱为末掺之
　　隂肿痛　风热客于肾经肾虚不能宣散而肿发歇疼痛圣惠沉香散沉香五钱防榔一两丹参赤芍药白蒺藜去刺炒制枳殻赤茯苓各七钱半空心温服　肿而有气上下攻注胀闷圣惠木香散木香半两赤茯苓一两牡丹皮泽泻各七钱半防风半两防榔一两郁李仁一两汤浸去皮微炒为末食前温酒服　小蟠葱散五苓散生料和四两重依方加防榔半两茴香炒八钱川楝肉半两姜葱煎空心服　肿痛不可忍雄黄二两研白矾二两甘草二尺煮水三升稍热浴之又鸡翅烧灰为末空心粥饮调下二钱患左取左翅患右取右翅又取伏龙肝以鸡子白和傅之又马齿苋捣汁或桃仁去皮捣烂或蛇牀子末鸡子黄和三者各可傅之　痛用苦楝树向阳根木香吴茱萸防榔为末醋糊丸热酒不拘时服　卒痛如刺大汗出小蒜一升韭根一斤杨栁根一斤剉酒三升煎沸乗热熏之　隂茎痛是厥隂经气滞兼热用甘草梢盖欲缓其气耳若病淋而作痛似难一防论之必须清肺气而清浊自分矣气虚六君血虚四物等各用黄蘗知母滑石石苇琥珀之类　妇人隂肿肾痛枳实半斤切碎炒热布裹包熨之冷即愈隂吹　胃气下泄隂吹而正喧此谷气之实也膏髪煎导之
　　疝
