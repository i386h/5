<!-- { "loadSidebar": true } -->
　　或问疝病古方有以为小肠气者有以为膀胱气者唯子和丹溪専主肝经而言其説不同何以辨之曰小肠气小肠之病膀胱气膀胱之病疝气肝经之病三者自是不一昔人以小肠膀胱气为疝者误也殊不知足厥隂之经环隂器抵少腹人之病此者其发睾丸胀痛连及少腹则疝气之系于肝经可知矣小肠气俗谓之横竪绕脐走注少腹攻刺而膀胱气则在毛际之上小腹之分作痛与疝气之有形如有声如蛙或上于腹或下于囊者不同也但小肠膀胱因经络并于厥隂之经所以受病连及于肝则亦下控引睾丸为痛然止是二经之病不可以为疝也　赵以徳曰此条本为睾丸之症立名然内经以疝者痛也有腹中蔵府之痛一以疝而名者故通叙于此其腹中五蔵之疝得以就此而考焉有睾丸之痛内经谓任脉为病男子内结七疝女子带下瘕聚冲脉为病逆气里急然称任脉有七疝名无疝之状及按诸篇以双字命其名者曰疝者以三阳为病发寒热痿厥其传为疝及阳明司天与之胜肝是动病足阳明筋病皆为防疝谓厥疝者面黄脉之至大有虚有积气在腹中厥气名曰厥疝谓疝瘕以脾传邪之间病名疝瘕少腹寃热而痛出白一名曰蛊谓冲疝者以冲任督生病上冲心痛不得前后谓卒疝者邪客厥隂之络则卒疝暴痛与厥隂别蠡沟气逆亦睾丸率痛谓防癃疝者厥隂之隂盛而脉胀不通谓狐疝者肝所生病也殆非及此双字之名者由任脉行诸经之防而有七疝者欤此外独称一字疝者则有太隂在泉主胜寒气厥阳甚则为疝有太阳在泉小腹控睾上引心痛有小腹痛不得大小便名曰疝得之寒有足太隂筋病隂气纽痛上引脐有心疝脉急小肠为使小肠当有形有肾脉大急深皆为疝心脉滑急为心疝肺脉沉为肺疝三隂急为疝灵枢有谓心疝肝脉滑甚为防疝脾脉微大为疝气腹中裹大脓血在肠胃之外滑甚为防癃肾脉滑甚为癃防诸脉之滑者为阳气甚盛微有热夫如是者名为七疝中分邪气之寒热者也内经又云少阳脉滑病肺风疝太隂脉滑病脾风疝阳明脉滑病心风疝太阳脉滑病肾风疝少阳脉滑病肝风疝所言风者非外入之风由肝木阳蔵动之风也故经云脉滑曰风然连以疝称者盖肾肝同居下焦而足厥隂佐任脉之生化因肝肾之气并逆所以任之隂气为疝肝之阳气为风所以风疝连称也李东垣谓脉滑者为丙丁火热并于下不胜壬癸从寒水之化故生疝亦用热治内经初不见于尺部而言也岂不为外寒郁内热之故乃曰热火从寒化恐理未当而经更有茎垂者身中之机隂阳之候津液之道也或饮食不节喜怒不时津液内溢下流于睾血道不通日久不休俯仰不便趍翔不能此病荣然有水不上不下若此者亦防疝之一也张仲景言疝皆由寒邪得之亦同内经之云脉者当温散之或曰内经言疝似若各从诸经脉所生今子何为尽属于任脉乎曰任脉是疝病之本源各经是疝病之支流何以言之盖肾蔵以四方分部者言则属五行之寒水以居在下位者言则属地道之隂隂形偶故肾有两两其形则地道之刚柔立焉包居两形之间出纳肾蔵之精血以行坤土之化生成百骸万象及夫生长壮者已之天癸与作强伎巧之用悉在于斯然而坤土居尊不自司其职司其职者乃冲任二脉起于包中者行其化也是故五蔵六府之经皆受气于六脉因以海名之所以二脉贵乎流通而恶闭塞流通则天之阳气下降与之从事故施化之道行闭塞则天之阳絶故地之隂亦结而百病作矣疝者是其二也所致任脉之病者若刚柔自相胜负与内外邪之感伤皆得使其隂阳不和隂偏胜则寒气冲击阳偏胜则热气内入隂反之外悉致任脉为疝纵其邪不自任脉而起初由各经所受而得者亦必与任脉相犯故也所犯者何或所胜之经脉相传或受不以次所乗或任脉过处与受邪之经相防或六经受气之际挟邪犯其海则皆足以感动任脉内含结固不化之隂上击蔵府则为腹中之疝下入厥隂防于隂器则为睾丸之疝盖疝自立名独为任脉所职在地之隂特然起击者而命之也若诸经受邪不与任脉相干则不名为疝矣不然何内经举痛篇灵枢百病始生篇専为发明经脉腹中诸痛者乃无一字名其疝也始可见任脉者是疝病之本源诸经所云疝者是其支流余裔耳若夫巢氏所叙七疝者曰厥疝症疝寒疝气疝盘疝胕疝狼疝也其厥逆心痛诸饮食吐不下名曰厥疝腹中气乍满心下尽痛气积如臂名曰症疝寒饮食即脇下腹中尽痛名曰寒疝腹中乍满乍减而痛名曰气疝腹中痛在脐旁名曰盘疝腹中脐下有积聚名曰胕疝小腹与隂相引而痛大便难名曰狼疝及言诸疝之候止以隂气积于内为寒气所加使荣卫不调血气虚弱故风冷入于腹内而成疝也小儿防者隂核肿大由啼哭躯气不止动于隂气结聚不散所致者也观于五疝皆是痛在心腹之疝也独举防疝属小儿病者耳后人述其説更举内经谓脾风之于肾名曰蛊疝瘕少腹寃而痛一名曰蛊者谓之蛊病又立隂疝条即疝也将以足七疝之数此言五条为心腹痛者之治疗则曰若因七情所伤者当调气安其五蔵外邪所干者当温散之治之不当内外之气交入于肾者为肾气入于膀胱者为膀胱气入于小肠者为小肠气肾与膀胱一蔵一府其气通于外肾小肠系于睾丸系防故也又谓隂疝一名疝其种有四积肠气卵胀水是也若寒温之气有连于小肠者即小腹控睾丸而痛隂丸上下谓之肠寒气客于经筋足厥隂脉受邪脉胀不通邪结于睾卵谓之卵胀肾虚之人因饮食不节喜怒不时津液内结谓之水至张戴人非之曰此俗工所立谬名也盖环隂器上抵少腹乃属足厥隂肝经之部分是受疝之处也或在泉寒胜水气挛缩郁于此经或司天燥胜木气抑郁于此经或忿怒悲哀忧抑顿挫结于此经或药淋外固闭尾缩精壅于此经了不相干膀胱肾小肠之事乃厥隂肝经之职也凡疝者非肝木受邪则肝木自甚也由是于隂疝中亦立七疝之名曰寒疝水疝筋疝血疝气疝狐疝疝也寒疝其状囊冷结硬如石隂茎不举或连控睾丸而痛得于坐卧湿地及砖石或冬月渉水或值雨雪或风冷处使内过劳宜以温剂下之久而无子水疝其状肾囊肿痛隂汗时出或囊肿状如水晶或囊痒搔出黄水或小腹按之作水声得之饮水醉酒使内过劳汗出而遇风寒湿之气聚于囊中故水多令人为卒疝宜以逐水之剂下之筋疝其状隂茎肿胀或溃或脓或痛而里急筋缩或茎中痛痛极则痒或挺纵不收或白物如精随溲而下得于房室劳伤及邪术所使宜以降心火之药下之血疝其状如黄在小腹两傍横骨两端约中俗云便痈得于春夏重感大燠劳于使内气血流溢渗入脬囊留而不去结成痈肿脓少血多宜以和血之剂下之气疝其状上连肾区下及隂囊或因号哭忿怒则气郁乏而胀怒哭号罢则气散者是也宜以散气之剂下之或小儿亦有此疾俗曰偏气得于父巳年老或年少多病隂痿精怯强力入房因而有子胎中病也此病不治狐疝其状如瓦卧则入小腹行立则出小腹入囊中狐则昼出穴而溺夜入穴而不溺此疝出入上下徃来正与狐相类亦与气疝大同小异令人带钩钤是也宜以逐气流经之药下之疝其状隂囊肿缒如升如斗不痒不痛是也得之地气卑湿所生故江淮之间湫塘之处多感此疾宜以去湿之药下之诸疝下去之后可调则调可补则补各量病势勿拘俗法经所谓隂盛而腹胀不通者癃疝也不可不下其论如此戴人既曰用内经灵枢明堂之论要穷疝病之源而不及于任脉生病之源何也盖因力辨隂器与小肠肾膀胱了不相干是属足厥隂部分受病之原立説所以不及于任脉然已三见于论中矣其间引治疝之穴多与任脉所防一也又称冲任督与厥隂防于曲骨环隂器二也复言凡精滑白淫皆男子之疝也血涸不月罢腰膝上热嗌干少腹有块女子之疝也但女子不谓之疝而谓之瘕即任脉内结之病尤明者三也凡戴人辨论之词强直専主其一则不复顾其二在疝中有无六经外证之可辨若果有膀胱小肠之证者又安得不从之如灵枢谓小肠病者小腹痛腰脊控睾丸而痛之类论治法亦然因病在下必先下之更不问虚弱之人于首尾不可下者下之有不旋踵之祸岂待下后始补而可回其生乎然而戴人之书其词直其义明读之使人豁然以去胸中之茅塞诚是诸医书之冠及乎详玩之则少温润反覆之意且夫隂阳变化生病于无穷治法亦无穷非一人所能究学者当因其已明益其未至然后得为善用其书者丹溪先生尝论睾丸连小腹急痛者或有形或无形或有声或无声人皆以为经络得寒收引不行而作痛不知此病始于湿热郁遏至久又感外寒湿热被郁而作痛也其初致湿热之故盖大劳则火起于筋醉饱则火起于胃房劳则火起于肾大怒则火起于肝火郁之久湿气便盛浊液凝聚并入血隧流于厥隂肝属木性急速火性又暴烈为寒所束宜其痛甚而暴也此论亦就厥隂受病处发明戴人之未至者也诚有功于后学盖疝不离此三者之邪热则纵寒则痛湿则肿须分三者多少而治之两丸俱病固然也设有偏于一者予又不能无其説焉肾有两分左右其左肾属水水生肝木木生心火三部皆司血统纳左之血者肝木之职也其右属火火生脾土土生肺金三部皆司气统纳右之气者肺金之职也是故诸寒收引则血泣所以寒血从而归肝下注于左丸诸气愤郁则湿聚所以气湿从而归肺下注于右丸且夫睾丸所络之筋非尽由厥隂而太隂阳明之筋亦入络也徃徃见人偏患于左丸者则痛多肿少偏于右丸者则痛少肿多此便可騐也姑书治效者一二症以明之予壮年啖柑橘过多积成饮癖在右脇下然不敢复啖数年已一日山行太劳饥渇甚遇橘芋食之橘动旧积芋复滞气即时右丸肿大寒热交作因而思之脾肺皆主右故积饮滞气下陷太隂阳明之经筋俱伤其邪从而入于囊中着在睾丸筋膜而为肿胀张戴人有言病分上下治虽是木郁为疝在下则不可吐亦当从下引而竭之窃念病有不同治可同乎今犯饥劳伤脾脾气下陷必升举之则胃气不复下陷而积可行若用药下之恐重陷胃气也先服调胃剂一二贴次早注神使气至下焦呕逆而上觉肋下积动到中焦则吐而出之吐后肿减半次早复吐吐后和胃气疏通经络二三日愈凡用此法治酒伤与饮水注右丸肿者皆效又治一人病后饮水患左丸痛甚灸大敦用摩腰膏内用乌附丁麝香以摩其囊上抵横骨端灸温帛覆之痛即止一宿肿亦全消矣
