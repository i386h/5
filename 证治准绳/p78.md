<!-- { "loadSidebar": true } -->
　　出大肠头下血苦痛不能忍当归郁李仁汤　痔漏成块下垂不任其痒秦艽羌活汤　脉诀云积气生于脾蔵傍大肠疼痛阵难当渐交稍泻三焦火莫漫多方立纪纲七圣丸主之　痔漏毎日大便时发疼痛如无疼痛者非痔漏也秦艽防风汤主之　丹溪専一凉血为主　人参黄连生地凉血当归川芎和血槐角凉生血条芩凉大肠枳殻寛肠升麻提起右煎汤服之外以涩药芦甘石童便煅牡蛎粉龙骨海蛤蜜陀僧之类敷之　薛新甫云初起焮痛便秘或小便不利者宜清热凉血润燥疎风若气血虚而寒凉伤损者调养脾胃滋补隂精若破而久不愈多成痔漏有穿臀穿隂穿肠者宜养元气补隂精为主大便秘涩或作痛者润燥除湿肛门下坠或作痛者泻火除湿下坠肿痛或作痒者袪风胜湿肿痛小便涩滞者清肝导湿若有患痔而兼疝患疝而兼下疳皆属肝肾不足之变症但用地黄丸益气汤以滋化源为善若専服寒凉治火者无不致祸　牡痔乳香散猪蹄灰丸　牝痔防榔散榼藤散麝香散　酒痔赤小豆散干葛汤　气痔橘皮汤威灵仙丸熏熨方　血痔地榆散椿皮丸猪臓丸　肠痔皂角煎丸鼈甲丸　脉痔刺【阙】皮丸桑木耳散　痛甚秦艽当归汤七圣丸能消丸地榆散试虫散龙脑散白圣散黒玉丹或用荔枝草煎汤入朴硝洗之效　痒甚秦艽羌活汤外用槐白皮浓煎汁安盆中坐熏之冷即再暖良久欲大便当虫出或用水银枣膏各二两研匀揑如形薄绵裹纳之明日虫出若痛者加粉草三大分作丸或用威灵仙枳殻【麸炒】各一两为麤末熬水熏洗冷即再暖临卧避风洗三次挹干贴蒲黄散或用艾入雄黄末烧烟熏之　下血不止芎归丸黑丸子臭樗皮散二矾丸苦楝丸槐角地榆汤槐角枳殻汤外敷血竭末　气滞发痔荆枳汤血瘀作痛逐瘀血汤　血痔久痔洁古用黑地黄丸主之云治痔之圣药也　运气治法皆属寒经云太阳之胜痔疟发治以苦热是也则痔固有寒者矣本事四方用桂附乃其治乎　熏痔方用无花果叶煮水熏少时再洗　又法烧新砖以醋沃坐熏良　洗药方治畨花痔用荆芥防风朴硝煎汤洗之次用木鼈子五倍子研细调傅如肛门肿热再以朴硝末水调淋之良　又方无花果叶七片五倍二钱皮硝二钱水一碗煎八分砂锅内乗热熏洗　敷药鸡内金蒲黄血竭各等分为末湿则干掺干则油调敷　义方茄蒂何首乌文蛤酥炙各等分蜜姜汁鸡子清搅匀调傅　膏药杏仁去皮五钱萆麻子去殻七钱乳香二钱没药四钱血竭六钱片脑一钱铜緑二钱沥青三钱松香二两穿山甲灰炒研末二钱人乳一酒钟先将萆麻杏仁捣如泥次入松香捣烂次第入诸药量入人乳捣令软硬得所再捣五六百下收磁器中封固临时以手撚如钱摊厚纸或帛上防腐去脓生新肉李防御専科治痔九方朝贵用之屡效盖其用药简要有次第制造有法无苦楚而收效甚速凡痔出外或番若莲花复便血疼痛不可坐卧甚者用下药早上药一次午一次晚又一次至夜看痔头出黄水膏如泉当夜不可再上药且令黄水出尽次日看痔消缩一半若更上药一二日为好若年高人应外肾牵引疼痛可用人以火烘热手于大小便间熨之其痛自定黄水未尽可再傅一日药仍须勤用晓外科人早晚看照黄水流至尽是病根已去也水澄膏系防肉药郁金白芨二味各等分细末候痔出侧卧以盐汤洗浄拭用新水和蜜盏内调匀却入药末同敷在谷道四向好肉上留痔头在外用纸盖药仍用笔蘸温水涂纸令常润泽却用下枯药好白矾四两通明生砒二钱半重朱砂一钱生研如粉细三味先用砒末安建盏中次用白矾末盖之用火煅令烟断其砒尽从烟去止是借砒气在白矾中将枯矾取出为细末先看痔头大小多寡将矾末抄上掌中加朱砂少许二味以津唾调匀得所用箆子调涂痔头上周遭令徧日三上须仔细详看痔头顔色欲其转焦黑乃取落之渐至夜自有黄水膏出以多为好方是恶毒水切勿他疑中夜再上药一次来日依旧上三次有小疼不妨如换药用新瓦器盛新水或温水在痔邉以笔轻手刷洗旧药却上新药仍用前防药老弱人用药要全无疼痛只増加朱砂末于矾末内自然力慢不可住药但可少徧数直候痔头焦枯方可住也次用荆芥汤洗以荆芥煎汤入瓦器时洗之润肠丸用大黄煨浄制枳殻当归各等分蜜丸毎服二三十丸白汤下以防肛门急燥欲大便出无涩痛而已又龙石散用龙骨煅出火毒软石膏煅出火毒白芷黄丹作末掺疮口又导赤散用生地黄木通黄芩等分煎以防小便赤涩又双金散用黄连郁金等分为末用蜜水调敷痔头有小痛即敷之若得脑子末傅尤佳又痔头收敛即可服十宣散以生气血又国老汤生甘草治痔本药也煎水熏洗生肌解石毒疮极痒亦主之共九方周先生枯痔法明矾赤石脂五钱辰砂痛加一钱黄丹右为末先用郁金末防肛门如无郁金用姜黄末代之调涂四围好肉如不就加菉豆粉打合却将枯药傅上如肛门疼急浓煎甘草汤放温拂四围肛门上就与寛肠药槐花大黄枳殻木通连翘瞿麦当归右半酒半水煎枯药早晨上一次日午一次洗去旧药申时又洗去又上一次如要急安至夜半子时又洗上一次至次日且看痔头淡淡黑色两三日如乌梅四五日内用竹箆子轻轻敲打痔头见如石坚至七八日便住更不须上枯药且待自然如萝卜根乃脱去也洗用甘草荆芥槐花洗去旧药方上新药　凡医痔之法且如明日要下手今日先与此药所以寛大肠使大便软滑不与痔相碍且不泄泻痔头未脱落者须要日日与之以大黄一两煨枳殻炒当归酒洗一两同为细末丸如桐子大好酒吞下　治枯痔头虑生他症凡用枯药或触壊肾根或水道赤濇痛与此方大黄木通生地各一两滑石瞿麦各半两同为细末毎用四钱煎服　催痔方如枯尽未脱落以此催之好磁石一钱白僵蚕生川乌五分同为细末冷水调傅上立脱　凡用枯药去尽乳头恐留痔硬头损破肛门四围成疮用此药龙骨一钱石膏一钱没药五分腻粉五分同研十分细先以荆芥汤洗次掺之切忌毒物生姜　痔脱后用甘草汤豆豉汤洗再用荆芥五倍子煎水洗便不生脓　治痔脱后肉痒方用大粉草浓煎汤洗　收肠方凡用枯药脱下乳头随即与此以收其肠此方补气兼收脓去血生肉令痕壮人参当归各一两川芎甘草白芷防风厚朴桔梗桂枝黄茋右细末半酒半水煎如恶酒者酒少水多煎之夏月减桂朴加芩檗治痔切勿用生砒毒气入腹反至奄忽忌吃生冷硬物冷菜之类及酒湿麫五辣辛热大料物及干姜之类犯之无效
　　灸法大蒜十片头垢揑成饼子先安头垢饼于痔头上外安蒜片以艾灸之　唐峡州王文显充西路安抚司判官乗骡入骆谷有痔疾因此大作其状如胡贯于肠头热如溏灰火至驿僵仆主驿吏云此病予曽患来须灸即瘥用栁枝浓煎汤先洗痔便以艾炷其上连灸三五壮忽觉一道热气入肠中因转泻鲜血秽物一时出至痛楚泻后遂失胡所在登骡驰去　秘痔漏隔矾灸法皂矾一斤用新瓦一片两头用泥作一坝先用香油刷瓦上焙干却以皂矾置瓦上煅枯去砂为末穿山甲一钱入紫鑵内煅存性为末木鼈子亦如前法煅过取末二钱五分乳香没药各一钱五分另研右件和匀冷水调量疮大小作饼子贴疮上用艾炷灸三四壮灸毕就用熏洗药先熏后洗日六度三五日后如前法再灸以瘥为度　熏洗方皂矾如前制过约手规二把知母末一两贝母末一两葱七茎先用水同葱煎三四沸倾入瓶内再入煎药令患者坐瓶口上熏之待水温倾一半洗患处留一半俟再灸复热熏洗以瘥为度



　　证治准绳卷十四
<子部,医家类,证治准绳>
　　钦定四库全书
　　证治准绳卷十五
　　明　王肯堂　撰
　　准绳
　　七窍门
　　目
　　经云瞳子黒眼法于隂白眼赤脉法于阳故隂阳合转而精明此则眼具隂阳也　又曰五藏六府之精气皆上注于目而为之精精之窠为眼骨之精为瞳子筋之精为黒眼血之精为络其窠气之精为白眼肌肉之精为约束裹撷筋骨气血之精而与脉并为系上属于脑后出于项中此则眼具五藏六府也后世五轮八廓之説葢本诸此　藏府主目有二　一曰肝经云东方青色入通于肝开窍于目藏精于肝又云人卧血归于肝肝受血而能视又云肝气通于目肝和则目能辨五色矣　二曰心经云心合脉诸脉者皆属于目是已至东垣又推之而及于脾如下文所云　东垣曰五藏生成篇云诸脉者皆属于目目得血而能视针经九卷大惑论云心事烦冗饮食失节劳役过度故脾胃虚弱心火太盛则百脉沸腾血脉逆行邪害孔窍天明而日月不明也夫五藏六府之精气皆禀受于脾土而上贯于目脾者诸隂之首也目者血气之宗也故脾虚则五藏之精气皆失所司不能归明于目矣心者君火也主人之神宜静而安相火代行其令相火者包络也主百脉皆荣于目既劳役运动势乃妄行及因邪气所并而损其血脉故诸病生焉凡医者不理脾胃及养血安神治标不治本不明正理也　阳主散阳虚则眼楞急而为倒睫拳毛　隂主敛隂虚不敛则瞳子散大而为目昏眼花灵枢颠狂篇云目眦外决于面者为鋭眦在内近鼻
　　者为内眦上为外眦下为内眦　论疾诊尺篇云诊脉痛赤脉从上下者太阳病从下上者阳明病从外走内者少阳病太阳病宜温之散之阳明病宜下之寒之少阳病宜和之　保命集云眼之为病在府则为表当除风散热在藏则为里当养血安神暴发者为表而易疗久病者为里而难治除风散热者防青丸主之养血安神者定志丸主之妇人熟地黄丸主之或有肥体气盛风热上行目昏涩槐子散主之此由胸中浊气上行也重则为痰厥亦能损目常使胸中气清自无此病也又有因目疾服凉药多则损气者久之眼渐昏弱乍明乍暗不能视物此则失血之验也熟干地黄丸宣风散定志丸相须养之或有视物不明见黒花者此之谓肾气弱也当补肾水驻景丸是也或有暴失明者谓眼居诸阳交之会也而隂反闭之此风邪内满当有不测之病也子和曰圣人虽言目得血而能视然血亦有太过不
