<!-- { "loadSidebar": true } -->
　　目赤　内经目赤有三　一曰风助火郁于上经云少隂司天之政二之气阳气布风乃行寒气时至民病目瞎目赤气郁于上而热又云少阳司天之政初之气风胜乃淫乃大温其病气怫于上目赤是也　二曰火盛经曰火太过曰赫曦之纪其病目赤又云火郁之发民病目赤心热又曰少阳司天之政三之气炎暑至目赤又云少阳之胜目赤是也　三曰燥邪伤肝经云嵗金太过燥气流行民病目赤又云阳明司天燥气下临肝气上从脇痛目赤是也　倪仲贤论心火乘金水衰反制之病曰天有六邪风寒暑湿燥火也人有七情喜怒忧思悲恐惊也七情内召六邪外从从而不休随召见病此心火乘金水衰反制之原也世病目赤为热人所共知者也然不审其赤分数等治各不同有白睛纯赤热气炙人者乃淫热反尅之病也治如淫热反尅之病有白睛赤而肿胀外睫虚浮者乃风热不制之病也治如风热不制之病有白睛淡赤而细脉深红纵横错贯者乃七情五贼劳役饥饱之病也治如七情五贼劳役饥饱之病有白睛不肿不胀忽如血贯者乃血为邪胜凝而不行之病也治如血为邪胜凝而不行之病有白睛微变青色黒睛稍带白色白黒之间赤环如带谓之抱轮红者此邪火乘金水衰反制之病也此病或因目病已久抑郁不舒或因目病悮食寒凉药过多或因目病时内多房劳皆能内伤元气元气一虚心火亢盛故火能尅金金乃手太隂肺白睛属肺水乃足少隂肾黒睛属肾水本尅火水衰不能尅反受火制故视物不明昏如雾露中或睛珠髙低不平其色如死甚不光泽赤带抱轮而红也口干舌苦眵多羞涩稍有热者还隂救苦汤主之黄连羊肝丸主之川芎决明散主之无口干舌苦眵多羞涩者助阳活血汤主之神验锦鸠丸主之万应蝉花散主之有热无热俱服千金磁硃丸镇坠心火滋益肾水荣养元气自然获愈也噫天之六邪未必能害人也唯人以七情召而致之也七情匿召六邪安从反此者岂止能避而已哉犹当役之而后已也　论淫热反尅之病曰膏粱之变滋味过也气血俱盛禀受厚也亢阳上炎隂不济也邪入经络内无御也因生而化因化而热热为火火性炎上足厥隂肝为木木生火母姙子子以淫胜祸发反尅而肝开窍于目故肝受尅而目亦受病也其病眵多眊矂涩赤脉贯睛藏府秘结者为重重者芍药清肝散主之通气利中丸主之眵多眊矂涩赤脉贯睛藏府不秘结者为轻轻者减大黄芒硝芍药清肝散主之黄连天花粉丸主之少盛服通气利中丸目眶烂者内服上药外以黄连芦甘石散收其烂处兼以防眼春雪膏龙脑黄连膏搐鼻碧云散攻其淫热此治淫热反尅之法也非膏梁之变非气血俱盛非亢阳上炎非邪入经络母用此也用此则寒凉伤胃生意不上升反为所害　论风热不制之病曰风动物而生于热譬以烈火焰而必吹此物类感召而不能违间者也因热而召是为外来久热不散感而自生是为内发内外为邪唯病则一淫热之祸条已如前益以风邪害岂纎止风加头痛风加鼻塞风加肿胀风加涕泪风加脑巅沉重风加眉骨痠疼有一如此羌活胜风汤主之风加痒则以杏仁龙脑草泡散洗之病者有此数证或不服药或悮服药翳必随之而生矣【余文详外章条】七情五贼劳役饥饱之病【见目痛】　论血为邪胜凝而不行之病曰血隂物类地之水泉性本静行其势也行为阳是隂中之阳乃坎中有火之象隂外阳内故行也纯隂故不行也不行则凝凝则经络不通经曰足阳明胃之脉常多气多血又曰足阳明胃之脉常生气生血手太阳小肠之脉斜络于目眦足太阳膀胱之脉起于目内眦二经皆多血少气血病不行血多易凝灵兰秘典论曰脾胃者仓廪之官五味出焉五味淫则伤胃胃伤血病是为五味之邪从本生也又曰小肠者受盛之官化物出焉遇寒则阻其化又曰膀胱者州都之官津液藏焉遇风则散其藏一阻一散血亦病焉是为风寒之邪从末生也凡是邪胜血病不行不行渐滞滞则易凝凝则病始外见以其斜络目眦耶以其起于目内眦耶故病环目青黤如被物伤状重者白睛亦黤轻者或成斑防然不痛不痒无泪眵眊矂羞涩之证是曰血为邪胜凝而不行之病此病初起之时大抵与伤风证相似一二日则显此病也川芎行经散主之消凝大丸子主之睛痛者更以当归养荣汤主之如此则凝复不滞滞复能行不行复行邪消病除血复如故　戴复庵云赤眼有数种气毒赤者热壅赤者有时眼赤者无非血壅肝经所致葢肝主血通窍于眼赤眼之病大率皆由于肝宜黒神散消风散等分白汤调食后睡时服仍用荳腐切片傅其上盐就者可用酸浆者不可用即乌荳傅之意　风热赤甚者于黒神散消风散二药中放令消风头髙间以折二泔睡时冷调洗肝散或菊花散服仍进四物汤内用生地黄赤芍药只须半贴食后作一服却加赤茯苓半钱醉将军一钱【即酒蒸大黄】早晨盐汤下养正丹二三十粒若不便于过凉之剂则不必用洗肝散宜黒神散二钱消风散一钱　寻常赤眼用黄连研末先用大菜头一个切了葢剜中心作一窍入连末在内复以葢遮住竹签签定慢火内煨熟取出冷以菜头中水滳入眼中　若赤眼久而不愈用诸眼药无效者早起以苏子降气汤下黒锡丹日中以酒调黒神散临睡以消风散下三黄丸此数药不独治久赤诸眼疾皆治之　海藏云目赤暴作云翳痛不可忍宜四物龙胆汤　眼赤暴发肿散热饮子防青丸　肝藏实热眼赤疼痛竹叶汤龙胆饮决明子汤麦门冬汤泻肝散羊肝丸　服寒凉药太过目赤而不痛内服助阳和血补气汤外用碧天丸洗之　目赤肿足寒者必用时时温洗其足并详赤脉处属何经灸三里临泣昆仑等穴立愈　赤眼痒痛煎枸汁服　治暴赤眼古铜钱刮净姜上取汁于钱唇防目热泪出随防随愈有疮者不可用或削附子赤皮末加蚕屎着眦中或本事针头丸皆治隂病目赤　九节黄连秦皮麤末加滑石煎汤洗或用艾烧烟以碗葢之候烟上煤取下入黄连以温水调洗及前煨菜汁方皆治阳病目赤　瘀血灌睛证为病最毒若人偏执己见不用开鎌者其目必壊初起不过红赤次后紫胀及后则白珠皆胀起甚则胀为形如虾座葢其病乃血灌睛中瘀塞不通在睥则肿胀如杯椒疮之患在珠则白轮涌起凝脂翳黄膜上衡痕成窟花翳白陷鹘眼凝睛等恶证出也失治者必有青黄牒出凸之祸凡见白珠赤紫睥肿虬筋紫胀傅防不退必有瘀滞在内可翻睥内视之若睥内色晕泛浮椒疮或粟疮者皆用导之之法则吉不然将有变证生焉宜服宣明丸分珠散麦门冬汤通血丸及膝归糖煎散等剂血灌瞳神证谓视瞳神不见其黒莹但见其一防鲜红
