<!-- { "loadSidebar": true } -->
　　目痒　因风而痒者驱风一字散　因火而痒者于赤痛条求降火之剂　因血虚而痒者四物汤　痒若虫行证非若常时小痒之轻乃如虫行而痒不可忍也为病不一须验目上有无形证决其病之进退至如有障无障皆有痒极之患病源非一有风邪之痒有血虚气动之痒有虚火入络邪气行动之痒有邪退火息气血得行脉络通畅而痒大凡有病之目常时又不医治而自作痒者痒一番则病重一番若医治后而作痒病必去速若痒极难当时时频作目觉低陷者命亦不久有极痒而目脱者死期至矣痒而泪多者血虚夹火大抵痛属实痒属虚虽有火亦是邪火乘虚而入非其本病也外障　在睛外遮暗　内经诊目痛赤脉从上下者太阳病从下上者阳明病从外走内者少阳病按此论表里之翳明矣用以治病如鼓应桴也　凡赤脉翳初从上而下者属太阳以太阳主表其病必连眉棱骨痛或脑顶痛或尖边头肿痛是也治法宜温之散之温则腊茶盐川附等分煎服立愈戴立斋尝以此证用川附一钱作一服随愈一方附子半两芽茶一大撮白芷一钱细辛川芎防风羌活荆芥各半钱煎服神效散则简要夏枯草散【必与退云丸相煎服】东垣选奇汤羌活除医汤之类是也　赤脉翳初从下而上者或从内眦出外者皆属阳明以阳明主里其证多热或便实是也治法宜下之寒之下则局方流气饮钱氏防青丸局方温白丸加黄连黄檗之类累用累验寒则一味黄连羊肝丸之类是也【娄全善云妻侄女形肥笄年时得目疾每一月或二月一发发时红肿濇痛难开如此者三年服除风散热等剂及寻常眼药则左目反有顽翳从鋭眦来遮瞳神右目亦有翳从下而上经云从外走内者少阳病从下上者阳明病予谓此少阳阳明二经有积滞也脉短滑而实晨则似短洁古云短为有积滞遏抑藏府宜下之遂用温白丸减川芎附子三之二多加龙胆黄连如东垣五积法从二丸每日加一丸加至大利然后减丸又从二丸加起忽一日于利中下黒块血若干如墨大而硬坚从此渐觉痊而翳尽去矣】　赤脉翳初从外眦入内者为少阳以少阳主半表半里治法宜和解之神仙退云丸羌活退翳汤消翳散之类是也　翳膜者风热重则有之或斑入眼此肝气盛而发在表也翳膜已生在表明矣宜发散而去之若反疏利则邪气内搐为翳益深邪气未定谓之热翳而浮邪气已定谓之氷翳而沉邪气牢而深者谓之陷翳当以焮发之物使其邪气再动翳膜乃浮佐之以退翳之药而能自去也病久者不能速效宜以嵗月除之　新翳所生表散方东垣羌活除翳汤有热者退云丸之类　焮发陷翳保命集羚羊角散之类用之在人消息若隂虚有热者兼服神仙退云丸　东垣云阳不胜其隂乃隂盛阳虚则九窍不通令青白翳见于大眦乃足太阳少隂经中郁遏足厥隂肝经气不得上通于目故青白翳内阻也当于太阳少隂经中九原之下以益肝中阳气冲天上行此当先补其阳后于足太阳少隂标中防足厥隂肝经隂火乃次治也内经曰隂盛阳虚则当先补其阳后防其隂此治法是也每日清晨以腹中无宿食服补阳汤食逺服升阳泄隂丸临卧服连柏益隂丸若天色变大寒大风并大劳役预日饮食不调精神不足或气弱俱不得服体气和平天气如常服之先补其阳使阳气上升通于肝经之末利空窍于眼目矣　魏邦彦夫人目翳暴生从下而起其色緑肿痛不可忍先师曰翳从下而上病从阳明是也緑非五方之正色殆肺肾合为病邪乃就画家以墨腻粉合成色谛视之与翳同色肺肾为病无疑矣乃防肺肾之邪而入阳明之药为之使既效而他日病复作者三其所从来之经与翳色各异乃以意消息之曰诸脉皆属于目脉病则从之此必经络不调则目病未己也问之果然因视所不调者治之病遂不作　翳除尽至其年月日期复发者或间一月或二月一发皆为积治如脉滑者宜温白丸加黄连草龙胆如东垣五积法服之　倪仲贤论风热不制之病曰翳如云雾翳如丝缕翳如秤星翳如秤星者或一防或三四防而至数十防翳如螺葢者为病久不去治不如法至极而致也为服寒凉过多脾胃受伤生意不能上升渐而致也然必要明经络庶能应手翳凡自内眦而出为手太阳足太阳受邪治在小肠膀胱经加蔓荆子苍术羌活胜风汤主之自鋭眦客主人而入者为足少阳手少阳手太阳受邪治在胆与三焦小肠经加龙胆草藁本少加人参羌活胜风汤主之自目系而下者为足厥隂手少隂受邪治在肝经心经加黄连倍加柴胡羌活胜风汤主之自抵过而上者为手太阳受邪治在小肠经加木通五味子羌活胜风汤主之热甚者兼用治淫热之药搐鼻碧云散俱治已上之证大抵如开锅法搐之随效然力少而鋭宜不时用之以聚其力虽然始者易而久者难渐复而复渐复而又复可也急于复者则不治今世医用磨翳药者有之用手法揭翳者有之噫翳犹疮也奚斯愈乎非徒无益而又害之　论奇经客邪之病曰人之有五藏者犹天地之有五岳也六府者犹天地之有四渎也奇经者犹四渎之外别有江河也奇经客邪非十二经之治也十二经之外别有治奇经之法也缪刺论曰邪客于足阳蹻之脉令人目痛从内眦始启子王氷注曰以其脉起于足上行至头而属目内眦故病令人目痛从内眦始也针经曰隂蹻脉入属目内眦合于太阳阳蹻而上行故阳蹻受邪者内眦即赤生脉如缕缕根生瘀肉瘀肉生黄赤脂脂横侵黒睛渐蚀神水此阳蹻为病之次第也或兼鋭眦而病者以其合于太阳故也鋭眦者手太阳小肠之脉也鋭眦之病必轻于内眦者葢枝蔓所传者少而正受者必多也俗呼为攀睛即其病也还隂救苦汤主之拨云退翳丸主之栀子胜奇散主之万应蝉花散主之磨障灵光膏主之消翳复明膏主之朴硝黄连芦甘石泡散主之病多药不能及者宜治以手法先用冷水洗如针内障眼法以左手按定勿令得动移畧施小眉刀尖剔去脂肉复以冷水洗净仍将前药饵之此治奇经客邪之法也故并置其经络病始　七情五贼劳役饥饱之病【见目痛条】　内急外弛之病【见倒睫拳毛】　黄膜上冲证在风轮下际坎位间神膏之内有翳生而色黄如年
　　少人指甲内际白岩相似与凝脂翳同一气脉但凝脂翳在轮外生防药可去者此则在膏内热蒸起防药所不能除若漫及瞳神其珠必损不可误认为涌波可缓者之证此是经络阻塞极甚三焦闗格火土邪之盛实者故大便秘小便涩而热蒸从膏内作脓溃起之祸也失治者目有凸之患【通脾防胃汤神消散皂角丸犀角饮选用】　赤膜下垂证初起甚薄次后甚大大者病急其患有障色赤多赤脉贯白轮而下也乌珠上半边近白际起障一片仍有赤丝牵绊障大丝麤赤甚泪涩珠疼头痛者病急而有变丝细少色微赤珠不疼头不痛者缓而未变亦有珠虽不疼头亦不痛若无他证或只涩赤而生薄障障上仍有细丝牵绊或于障边丝下仍起星数防此星亦是凝脂之微病也此等皆是火在内滞之患其病尚轻治亦当善葢无形之火潜入膏内故作是病非比有形血热之重也若障上有丝及星生于丝梢皆是退迟之病为接得丝脉中生气故易生而难退虽然退迟翳薄丝细赤不甚者只用善逐之足矣甚者不得已而开导之大抵白珠上半边有赤脉生起垂下到乌珠者不论多寡但有疼痛虬赤便是凶证来了总是丝少赤微但从上而落者退亦迟治当耐久若贯过瞳神者不问麤细聨断皆退迟此证是湿热在脑幽隐之火深潜在络故有此脉之赤四围虽无瘀血其深处亦有积滞縁滞尚深而火尚伏故未甚耳一旦触发则其患迸发疾亦盛矣内无涩滞外无此病轻者消散重者开导此定法也【内服炙肝散外用紫金膏防之次服通肝散神消散皂角丸】　凝脂翳　此证为病最急起非一端盲瞽者十有七八在风轮上有防初起如星色白中有如针刺伤后渐长大变为黄色亦渐大为窟者有初起如星色白无后渐大而变色黄始变出者有初起便带鹅黄色或有或无后渐渐变大者或初起便成一片如障大而厚色白而嫩或色淡黄或有或无而变者或有障又于障内变出一块如黄脂者或先有痕后变出凝脂一片者所变不一祸则一端大法不问星障但见起时肥浮脆嫩能大而色黄善变而速长者即此证也初起时微小次后渐大甚则为窟为漏为蟹睛内溃精膏外为枯凸或气极有声爆出稠水而破者此皆郁遏之极蒸烁肝胆二络清气受伤是以蔓及神膏溃坏虽迟不过旬日损及瞳神若四围见有瘀滞者因血阻道路清汁不得升运之故若四围不见瘀赤之甚者其内络深处必有阻滞之故凡见此证当作急晓夜医治若迟待长大蔽满乌珠虽救得珠完亦带病矣去后珠上必有白障如鱼鳞外圆翳等状终身不能脱若结在当中则视昏眇凡目病有此证起但是头疼珠痛二便燥涩即是急之极甚若二便通畅祸亦稍缓有一于斯犹为可畏　花翳白陷证因火烁络内膏液蒸伤凝脂从四围起而漫神珠故风轮皆白或微黄视之与混障相似而嫩者大法其病白轮之际四围生漫而来渐渐厚阔中间尚青未满者瞳神尚见只是四围髙了中间低了些此金尅木之祸也或有就于脂内下边起一片黄膜此二证夹攻尤急亦有上下生起名顺逆障内变为此证者此火土郁遏之祸也亦有不从沿际起只自凝脂翳色黄或不黄初小后大其细条如翳或细颗如星这边起一个那边起一个四散生将起来后才长大牵连混合而目害此木火祸也以上三者必有所滞治当寻其源濬其流轻则清凉之重则开导之若病漫及瞳神不甚厚重者速救亦有挽回之理但络不得如旧之好凡疾已甚虽瞳神隐隐在内亦不能救其无疾止可救其凸而已【知母饮子桑白皮汤】
