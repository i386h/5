<!-- { "loadSidebar": true } -->
　　〔薛〕前证若肝肾虚热，用当归散。肝血虚热，四物加柴、栀、丹皮。肝火内动，小柴胡加山栀、丹皮。肝火血燥，加味逍遥散。脾经郁火，加味归脾汤。肝脾郁火。归脾、逍遥兼服。肝肾亏损，归脾、六味兼服。仍与前后月经不调治验同用。一妇人年五十，内热晡热，经水两三月一至。此血虚有热，用逍遥散加山茱萸治之而愈。后有痰作渴，或小便不调，或头晕白带，用六味丸而安。

　　〔脉〕问曰：妇人年五十数，一朝而清血二三日不止，何以治之？师曰：此妇人前绝生，经水不下，今反清血，此为居经，不须治，当自止。经水下常五日止者，五日愈。

　　卷之一　调经门

　　经闭

　　《内经·阴阳别论》云：二阳之病发心脾，有不得隐曲，女子不月；其传为风消，为息贲者，死不治。

　　洁古曰：女子月事不来者，先泻心火，血自下也。《内经》曰：二阳之病发心脾，有不得隐曲，故女子不月，其传为风消。王启玄注曰：大肠、胃热也，心脾受之。心主血，心病则血不流。脾主味，脾病则味不化。味不化则精不足，故其病则不能隐曲，脾土已亏，则风邪胜而气愈消也。又经曰：月事不来者，胞脉闭也。胞脉属于心，络于胞中。今气上迫肺，心气不得下通，故月事不来。先服降心火之剂，后服《局方》中五补丸，后以卫生汤治脾养血也。

　　李东垣曰：经闭不行有三，补前人之阙。妇人脾胃久虚，形体羸弱，气血俱衰，而致经水断绝不行。或病中消胃热，善食渐瘦，津液不生。夫经者血脉津液所化，津液既绝，为热所烁，肌肉渐瘦，时见渴燥，血海枯竭，名曰血枯经绝。宜泻胃之燥热，补益气血，经自行矣。此病或经适行而有子，子亦不成，而为胎病者有矣。（此中焦胃热结也。）

　　或心包络脉洪数，躁作时见，大便秘涩，小便虽清不利，而经水闭绝不行，此乃血海干枯，宜调血脉，除包络中火邪，而经自行矣。（此下焦胞脉热结也。）或因劳心，心火上行，月事不来者，胞脉闭也。包脉者，属于心而络于胞中，今气上迫肺，心气不得下通，故月事不来。宜安心、补血、泻火，经自行矣。（此上焦心肺热结也。）裴泽之夫人病寒热，月事不至者数年，又加喘嗽，医者率以蛤蚧、桂、附投之。曰：不然。夫人病阴为阳所搏，温剂太过，故无益反害，投以凉剂，凉血和血药，则行矣。已而果然。

　　五补丸 （《局方》）补诸虚，安五脏，坚骨髓，养精神。

　　熟地黄 人参 牛膝（酒浸，去芦，焙干） 白茯苓 地骨皮（各等分）

　　上为细末，炼蜜丸如梧子大。每服三、五十丸，温酒下，空心服。

　　卫生汤当归 白芍药（各二两） 黄 （三两） 甘草（一两）

　　上为末，每服半两，水二盏，煎至一盏，温服，空心。如虚者，加人参一两。

　　上东垣、洁古治血枯之法，皆主于补血，泻火也。补血者，四物之类。泻火者，东垣分上中下，故火在中则善食消渴，治以调胃承气之类。火在下则大小秘涩，治以玉烛之类，玉烛者四物与调胃承气等分也。火在上则得于劳心，治以芩、连及三和之类。三和者，四物、凉膈、当归等分也。洁古先服降心火之剂者，盖亦芩、连、三和、玉烛之类，后服五补、卫生者，亦补气之剂也。

　　〔素〕帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？岐伯曰：病名血枯。此得之少年时有所大脱血。若醉入房中，气竭肝伤，故月事衰少不来也。帝曰：治之奈何？岐伯曰：以四乌贼骨一芦茹二味并合之，丸以雀卵，大如小豆，以五丸为后饭，饮以鲍鱼汁，利肠中及伤肝也。（腹中论 王注云：乌贼鱼骨主血闭，芦茹主散恶血，雀卵主血痿，鲍鱼主瘀血。

　　河间《宣明论方》乌贼骨、芦茹各等分，雀卵不拘数，和丸小豆大，每服五丸至十丸，煎鲍鱼汤下，食后日三服，压以美膳。）

　　上岐伯、河间治血枯之法。

　　〔丹〕血枯经闭者，四物汤加桃仁、红花。阴虚经脉久不通，小便短涩身疼者，四物加苍术、牛膝、陈皮、生甘草作汤。又用苍莎丸加苍耳、酒芍药为丸，就煎前药吞下。

　　上丹溪治血枯大法。

　　〔薛〕夫经水阴血也，属冲任二脉，主上为乳汁，下为月水。其为患，有因脾虚而不能生血者，有因脾郁伤而血耗损者，有因胃火而血消烁者，有因脾胃损而血少者，有因劳伤心而血少者，有因怒伤肝而血少者，有因肾水不能生肝而血少者，有因肺气虚不能行血而闭者。治疗之法，若脾虚而不行者，调而补之，脾郁而不行者，解而补之。胃火而不行者，清而补之。脾胃损而不行者，温而补之。劳伤心血而不行者，静而补之，怒伤肝而不行者，和而补之。肺气虚而不行者，补脾胃。肾虚而不行者，补脾肺。经云：损其肺者，益其气，损其心者，调其荣卫。损其脾者，调其饮食，适其寒温。损其肝者，缓其中。损其肾者，益其精。审而治之，庶无误矣。一妇人停食，饱闷发热，或用人参养胃汤，益甚。再用木香槟榔丸，泄泻吐痰，腹中成块，饮食少思。又用二陈、黄连、浓朴之类，前证益甚，腹胀不食，月经不至。余以为胃气亏损，用补中益气加茯苓、半夏，三十余剂，脾胃健而诸证愈，又二十余剂而经自行。一妇人饮食后，或腹胀，或吞酸。彼服枳术丸，吞酸益甚，饮食日少，胸膈痞满，腿内酸痛，畏见风寒。又服养胃汤一剂，腿内作痛。又一剂，腿膝浮肿，月经不行。余谓郁结所伤，脾虚湿热下注。侵晨用四君、二陈、芎、归，午后以前汤送越鞠丸，饮食渐进，诸证渐愈。又用归脾、八珍二汤。兼服，两月余而经行。一妇人性沉多虑，月经不行，胸满少食，或作胀，或吞酸。余以为中气虚寒，用补中益气加砂仁、香附、煨姜，二剂，胸膈和而饮食进。更以六君加芎、归、贝母、桔梗、生姜、大枣数剂，脾胃健而经自调矣。一妇人素有胃火。或用清胃散而安。

　　后因劳役，燥渴内热，肌肉消瘦，月经不行。余谓此胃火消烁阴血，用逍遥散加丹皮、炒栀以清胃热，用八珍汤加茯苓、远志以养脾血，而经自行矣。一妇人久患疟，形体怯弱，内热晡热，自汗盗汗，饮食少思，月事不行。或用通经丸，虚证大具。余曰：此因虚而致疟，因疟以闭经也。用补中益气及六味地黄丸各百余剂，疟愈而经行。一妇人久患疟，疟作则经不行，形虚脉大，头痛懒食，大便泄泻，小便淋沥，口干唇裂，内热腹膨。盖由久疟，正气已虚，阴火独旺。用补中益气汤治之，寻愈。惟不时头痛，乃加蔓荆子而痛止，又兼用六味地黄丸而经行。一妇人因劳耳鸣，头痛体倦。此元气不足，用补中益气加麦门、五味而痊。三年后得子，因饮食劳倦，月经不行，晡热内热，自汗盗汗，用六味地黄丸、补中益气汤，顿愈。一妇人胃气素弱，为哭母吐血咳嗽，发热盗汗，经水三月不行。余以为悲则伤肺，思则伤脾，遂朝服补中益气加桔梗、贝母、知母，夕用归脾汤送地黄丸而愈。一 妇少寐，经水两月余一至。误服通经丸，展转无寐，午前恶寒，午后发热，余以为思虑亏损脾血，用归脾汤作丸，午前以六君送下，午后以逍遥散送下，两月余得寐，半载经行如期，年余而疮愈。

　　上薛氏治血枯大法，以补养真元为主。盖本易水师弟之旨而广之，王道也。

　　〔脉〕问曰：妇人病下利，而经水反断者，何也？师曰：但当止利，经自当下，勿怪。所以利不止而血断者，但下利亡津液，故经断。利止津液复，经当自下。问曰：妇人病经水断一二月，而反经来，今脉反微涩，何也？师曰：此前月中若当下利，故令妨经，利止月经当自下，此非躯也。妇人血下，咽干而不渴，其经必断。此荣不足，本自有微寒，故不引饮。渴而引饮者，津液得通，荣卫自和，其经必复下。

　　〔仲〕妇人之病，因虚积冷结气为证，经水断绝，至有历年，血寒积结胞门，寒伤经络，凝坚在上，呕吐涎沫，久成肺痈，形体损分，在中盘结，绕脐寒疝。或两胁疼痛，与脏相连。或结热中，病在关元，脉数无疮，肌若鱼鳞，时着男子，非止女身。在下未多，经候不匀，令阴掣痛，少腹恶寒，或引腰脊，下根气冲，气冲急痛，膝胫疼烦，奄忽眩冒，状如厥颠。或有忧惨，悲伤多嗔，此皆带下，非有鬼神。久则羸瘦，脉虚多寒，三十六病，千变万端。审脉阴阳，虚实紧弦，行其针药，治危得安。其虽同病，脉各异源，子当辨记，勿谓不然。

　　〔丹〕经候过期不行，杜牛膝捣汁大半盅，以玄胡末一钱，香附末、枳壳末各半钱，早调服。

　　〔大〕万病丸 治经事不来，绕脐痛。

　　干漆（杵碎，炒烟尽） 牛膝（去苗，酒浸一宿，焙干，各一两）

　　上为末，以生地黄汁一升，入二味药末，银器内慢火熬可丸，即丸如桐子大。每服二丸，空心米饮或温酒下。

　　土牛膝散 治妇人、室女血闭不通，五心烦热。

　　土牛膝 当归尾（各一两） 桃仁（去皮，麸炒，另研） 红花（各半两）

　　上为细末，每服二钱，空心温酒下。

　　当归干漆丸，疗月经不利，脐下憋，逆气胀满。（见调经门月水不利。）

　　治月经壅滞，脐腹 痛。

　　当归 玄胡索上为粗末，每服三钱，姜三片，水一盅半，煎至七分，去滓，稍热服。

　　当归散 治血脉不通。

　　当归 穿山甲（灰炒） 蒲黄（炒，各半两） 辰砂（另研，一钱） 麝香（少许）

　　上为细末，研匀，每服二钱，食前热酒调下。

　　琥珀散 治心膈迷闷，腹脏撮痛，气急气闷，月信不通等疾。

　　天台乌药（二两） 当归 莪术（各一两）

　　上为细末，每服二钱，温酒调下，后以食压之。忌生冷、油腻。产后诸疾，炒姜、酒调下。

　　小肠移热于大肠，为伏瘕，为沉。（王注云：血涩不利，则月事沉滞而不行。）

　　〔圣〕治妇人月水涩滞不快，结成瘕块，筋胀大欲死。用马鞭草根苗五斤，锉细，水五斗煎至一斗，去渣，别以净器盛，熬成膏，食前温酒调下半匙。（《本草》云：马鞭草，辛凉，破血瘕。）

　　〔罗〕血极膏 治妇人干血气。以川大黄为末，用酽醋熬成膏子，丸如鸡头大，每服一丸，酒化开，临卧温服，大便利一二行后，红脉自下。是妇人之仙药也。加当归头。

　　〔仲〕妇人经水不利，抵当汤主之。（亦治男子膀胱满急有瘀血者。方见伤寒蓄血。）

　　产宝方 治月经不通，腹中痛。

