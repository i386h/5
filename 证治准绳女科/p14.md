<!-- { "loadSidebar": true } -->
　　当归（头尾俱用） 白芍药 大川芎 熟地黄（洗焙） 大艾叶 阿胶（蛤粉炒如珠子）

　　黄芩（去黑者，各半两）

　　上锉碎，每服四钱，水一盏半，生姜五片，煎七分，空心温服。

　　有一医疗血崩，往 咀药铺市药，其方则四物汤加阿胶、大艾也。就铺分作八服，又为铺索黄芩半两，加入药内。铺家亦医者，曰：此药何为加黄芩？医曰：非汝所知，吾与此药，正以黄芩为主。夫心主血，血得热则行，得寒则止。病者一服而愈，服至八服，至今无恙。又见数妇血崩者，亦用此。医以黄连解毒汤加大艾治，无不效者，又当量其虚实用之。

　　〔云〕金华散 治血室有热，崩下不止，服温药不效者。

　　延胡索 瞿麦穗 当归 干姜 牡丹皮（各一两） 石膏（二两） 桂心（别研） 威灵仙（各七钱半）

　　蒲黄（半两）

　　上为细末，每服三钱，水一盏半，空心温服，日二。

　　治崩中下血方 崩中药多是用止血药及补血药，惟此方治阳乘阴，所谓天暑地热，经水沸溢者。

　　黄芩（不以多少）

　　上为细末，每服一钱，霹雳酒调下。一方：荆芥煎汤下。近朝有王御医直夜，有一宫女血如山崩，其时暑月，药笥中只有大顺散两帖，以冷水调服，旋即奏效。以此知医者要在权变也。

　　治漏下五色，亦治呕血，令人黄瘦虚弱。

　　上用地榆三两，锉碎，以醋一升，煮十余沸，去滓，食前稍热服一合。《本草》注云：地榆主带下十二病。一曰多赤，二曰多白，三曰月水不通，四曰阴蚀，五曰子脏坚，六曰子门 ，七曰合阴阳患痛，八曰小腹寒痛，九曰子门闭，十曰子宫冷，十一曰梦与鬼交，十二曰五脏不定。一方：竹叶水煎服代茶，甚解热。

　　〔丹〕经水多去不能住，以三补丸加莎根、龟板、金毛狗脊。（三补丸者，芩、连、柏也。）

　　〔子和〕孟官人母，年五十余，血崩一载，佥用泽兰丸、黑神散、保安丸、白薇散补之，不效。戴人见之曰：天癸已尽，本不当下血，盖血得热而流散，非寒也。夫女子血崩，多因大悲哭，悲甚则肺叶布，心系为之急，血不禁而下崩。《内经》曰：阴虚阳搏谓之崩。阴脉不足，阳脉有余，数则内崩，血乃下流。举世以虚损治之，莫有知其非者，可服大剂，大剂者，黄连解毒汤是也。次以香附二两炒，白芍药二两焙，当归二两焙，三味同为细末，水调下。又服摈榔丸，不旬日而安。西园公治一妇人年六十二岁，血崩不止，投黄连解毒汤四帖后，服凉膈散合四物，六帖即愈。此妇因悲哀太过，则心闷急，肺布叶举而上焦不通，热气在中，血走而崩，故效。

　　〔薛〕一妇人年将七十，素有肝脾之证，每作则饮食不进，或胸膈不利，或中脘作痛，或大便作泻，或小便不利。余用逍遥散加山栀、茯神、远志、木香而愈。后忧女孀居，不时吐紫血，其病每作，先倦怠而后发热。经曰：积忧伤肺，积思伤脾。肺布叶举，是令子母俱病，不能摄血归经而致前证。遂以前药加炒黑黄连三分，吴茱萸二分，顿愈。复因怒吐赤血甚多，躁渴垂死，此血脱也，法当补气。乃用人参一两，苓、术、当归各三钱，陈皮、炮黑干姜各二钱，炙草、木香各一钱，一剂顿止。一妇人年六十四，久郁怒，头痛寒热，春间乳内时痛，服流气饮之类益甚，不时有血如经行。

　　又大惊恐，饮食不进，夜寐不宁，乳肿及两胁， 痛如炙，午后色赤。余以为肝脾郁火血燥，先以逍遥散加酒炒黑龙胆一钱，山栀一钱半，二剂，肿痛顿退，又二剂而全消。再用归脾加炒栀、贝母，诸证悉愈。一妇人因怒，崩血久不已，面青黄而或赤，此肝木制脾土而血虚也。用小柴胡合四物，以清肝火，生肝血。又用归脾、补中二汤，以益脾气，生肝血而瘥。此证若因肝经有风热而血不宁者，用防风一味为丸，以兼证之药煎送。或肝经火动而血不宁者，用条芩炒为丸，以兼证之药煎送，无有不效。一妇人性急，每怒非太阳、耳、项、喉，齿、胸乳作痛，则胸满吞酸，吐泻少食，经行不止。此皆肝火之证，肝自病则外证见，土受克则内证作。若自病见，用四物加白术、茯苓、柴胡、炒栀、炒龙胆。若内证作，用四君子加柴胡、芍药、神曲、吴茱萸、炒过黄连，诸证渐愈。惟月经不止，是血分有热，脾气尚虚，以逍遥散倍用白术、茯苓、陈皮，又以补中益气加酒炒芍药，兼服而调。

　　〔温剂〕〔垣〕丁香胶艾汤 治崩漏不止。盖心气不足，劳役及饮食不节所得，经隔少时，其脉两尺俱弦紧而洪，按之无力。其证自觉脐下如冰，求浓衣被以御其寒，白带白滑之物虽多，间下如屋漏水，下时有鲜血不多，右尺脉时微洪。屋漏水多，暴下者是，急弦脉，为寒多。而洪脉时见，乃热少。合而言之，急弦者，北方寒水多也。洪脉时出者，命门包络之火也。黑物多，赤物少，合现房漏水之状也。

　　川芎 丁香（各四分） 熟地黄（以泻大洪脉） 白芍药（各三分） 阿胶（炒，六分，另后入）

　　当归身（一钱二分） 生艾叶（一钱，后入）

　　为细末，作一服，水二盏，煎至五沸，去滓，入胶、艾再上火煎至一大盏，空心，宿食消尽带热服，三服效。

　　〔大〕治血崩熟艾（如鸡子大） 阿胶（半两） 干姜（一钱）

　　上粗末，用水五盏，先煎艾叶、姜至二盏半，入胶消，温分二服，空心服。

　　芎 汤 （一名芎 温中汤。）治带下漏血不止，及风虚冷热，劳损冲任，月水不调，崩中暴下，腰重里急，淋沥不断；及产后失血过多，虚羸腹痛；或妊娠胎动不安，下血，连日小便频数，肢体烦倦，头运目暗，不欲饮食。

　　芎 黄 芍药 干地黄 吴茱萸 甘草（各二两） 当归 干姜（各一两）

　　上 咀，以水一斗，煮取三升，分三服。若月经后因有赤白不止者，除地黄、茱萸，加杜仲、人参各二两。

　　断下汤 治冲任气虚，崩中漏下，经脉不调，每遇月候将来，脐腹腰脚先痛，渐减饮食，四肢乏力及带下，三十六疾，悉能疗之。

　　人参（去芦） 熟地黄（洗焙） 艾叶（醋炒，各一两） 乌贼骨（烧灰） 当归（酒洗，各二两）

　　川芎（七钱） 干姜（炮，半两） 阿胶（蛤粉炒成珠，七钱半）

　　上 咀，每服五钱，水一盏半，煎至七分，去滓食前温服。

　　治崩漏方四物汤（一两） 人参（二钱） 吴茱萸（一钱）

　　上锉碎，每服半两，姜枣煎服，食前五六服寒热腹痛皆退，崩漏未止，续服后熟附丸。

　　熟附丸熟附子 木贼（去节） 龙骨（ ） 赤石脂（ ，各半两） 川芎 当归（各一两）

　　上为细末，醋糊为丸，如梧子大。每服五六十丸，食前米饮下。一妇人年五十以上，经断七年，忽然经行，遂成崩漏，发热腹痛，两月不瘥。予诊其脉虚细疾数。予曰：此乃阴虚而致，宜服此药。

　　鹿茸丸 治经候过多，其色瘀黑，甚者崩下，吸吸少气，脐腹冷极则汗出如雨，尺脉微小，由冲任虚衰，为风冷客乘胞中，气不能固。可灸关元百壮，在脐下正中三寸。

　　鹿茸（燎去毛，酥炙） 赤石脂（制） 禹余粮（制，各一两） 艾叶（一方无） 柏叶附子（炮，各半两） 熟地黄 当归 续断（各二两）

　　上为细末，酒糊和丸梧子大。每服三十丸，空心温酒下。一方炼蜜丸亦可。

　　赤龙丹 治崩中不止。

　　禹余粮（炒） 乌贼骨 鹿茸 龙骨 石燕（ ） 阿胶 当归 干姜（各等分）

　　上为末，酒醋糊为丸。每服五十丸，温酒下。

　　紫金散 治月水过多，崩漏带下，淋沥不断，腰腹重痛，一切五色带疾。

　　禹余粮（ 赤，醋淬七次，细研水飞 干，秤三两） 白芍药 川芎 熟地黄附子 当归（各一两） 干姜（炮） 肉桂（各半两） 赤石脂 龙骨（各 ，并一两，别研）

　　上为细末，每服二钱，入麝香少许，米饮空心调下。

　　白芷暖宫丸 暖血海，实冲任。治子宫虚弱，风寒客滞，断绪不成孕育，及数坠胎；或带下赤白，漏下五色，虚眩少气，胸腹满痛，心下烦悸，自汗，下血过多。

　　禹余粮（制，一两） 干姜（炮） 芍药 白芷 川椒（制） 阿胶（粉炒）

　　艾叶（制） 川芎（各七钱半）

　　上为细末，蜜丸梧子大。每服四十丸，米饮、温酒、醋汤任下。

　　《和剂》震灵丹 治崩中下血不止，或脉虚细，手足或冷。以芎归汤加木香煎送下，或陈皮、香附子煎汤下三丸，或灵砂丹亦可。兼治暴惊风，九窍出血。独参汤下。（方见杂病泄泻门。）

　　又方 治崩中不止。

　　丁香二两为细末，用酒三升，煮取一升，空心顿服。《必效方》用丁香百颗，酒煎服。

　　又方 益智炒为细末，盐米饮调下。

　　和剂暖宫丸 内补当归丸 熟干地黄丸 济阴丹 禹余粮丸 内灸散 皱血丸 紫石英丸上诸方并治崩中带漏，并见前通治门及调经门。

　　〔薛〕表弟方健甫内，五十岁，辛丑患血崩，诸药罔效。壬寅八月，身热体痛，头晕涕出，吐痰少食，众作火治，展转发热，绝粒数日。余诊之曰：脾胃久虚，过服寒药，中病未已，寒病复起，遂用八味丸料一服，翌早遂索粥数匙，再服食倍，热减痛止。乃服八味丸而愈，癸卯秋，因劳役忧怒，甲辰夏，病复作，胸饱发热，脊痛腰疼，神气怫郁，或作内伤，或作中暑，崩血便血，烦渴引饮，粒米不进，昏愦时作，脉洪大按之微弱，此无根之火，内虚寒而外假热也。以十全大补加附子一剂，遂食粥三四匙，崩血渐减。日服八味丸，始得全愈。大尹王天成之内，久患崩，自服四物凉血之剂，或作或辍。因怒发热，其血不止，服前药不应，乃主降火，更加腹胁大痛，手足俱冷。余曰：此脾胃虚寒所致。先用附子理中汤，体热痛止；又用济生归脾、补中益气二汤，崩血顿愈。若泥痛无补法，则误矣。锦衣杨永兴之内，患前证过服寒凉之剂，其证益甚，更加肚腹痞闷，饮食不入，发热烦躁，脉洪大而虚。余曰：此脾经气血虚而发躁也。当急用八珍汤加炮姜以温补之，缓则不救。不信，乃服止血降火之剂，虚证蜂起，始信余言，缓不及治矣。

　　〔涩剂〕〔大〕治崩中下血不止，小腹痛。

　　芍药（一两，炒黄） 柏叶（六两，微炒。丹溪云：柏叶性多燥。）

　　上用水一升，煎取六合，入酒五合，煎取七合。空心分为二服。一方为细末，酒调二钱。一方有鹿角胶等分，酒调治白带脐腹痛。

