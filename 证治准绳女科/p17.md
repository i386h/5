<!-- { "loadSidebar": true } -->
　　上除黄芩外，以水三大盏，煎至一盏七分，再入黄芩，同煎至一盏，去滓空心带热服，候少时，以早膳压之。

　　补真润肠汤 治白带下，阴户中痛，控心而急痛，身黄皮缓，身重如山，阴中如冰。

　　（一名助阳汤。）

　　柴胡（一钱二分） 良姜（二钱） 白葵花（七朵） 防风 郁李仁 干姜 甘草（各一钱）

　　陈皮 生黄芩（各五分）

　　上为细末，锉散，只作一服，水二盏，煎至一盏，去滓，食前热服。

　　上葵花、郁李仁之滑以润燥，盖枯涸滞着者宜之。

　　〔补剂〕脉微食少，及久病曾经攻下者，俱作虚治。有热用凉补，无热用温补。

　　〔丹〕治白带。

　　龟板（炙） 枳子（各二两） 黄柏（一两，炒） 白芍药（七钱半） 干姜（炒，二钱半）

　　香附子 山茱萸 苦参 樗皮 贝母（各半两）

　　上为末，以酒糊为丸，空心米饮下。

　　治赤白带。

　　龟板（二两，涂酒炙） 黄柏（一两，炒） 干姜（炒，一钱） 枳子（二钱半）

　　上为末，酒糊为丸。日二服，每服七十丸。

　　又方 治带下脉数者。

　　枸杞根（一斤） 生地黄（五两）

　　上二味，以水一斗，煮取五升，分三服。

　　上三方治带，龟板、黄柏、地黄例，肾水真阴虚者宜之。

　　〔丹〕胡安人白带下，月经甚多，食少倦怠，面黄，经中有如血块者，有如筋膜者，与参、术等补血气，调脾胃，后诸证皆退。惟带未止，以樗皮丸主之。（方见前。）

　　上法治带下虚而有热者。若虚而有寒，脉微、面白不泽，无力以言者，东垣补经固真汤、丁香胶艾汤、香桂六合汤是也。

　　〔温补〕白蔹丸 （《济生》）治室女冲任虚寒，带下纯白。

　　鹿茸（酒蒸焙，二两） 白蔹 狗脊（燎毛制，各一两）

　　上为细末，艾煎醋汁，打糯米糊丸，如梧子大。每服五十丸，空心温酒送下。

　　当归煎 治赤白带下，腹内疼痛，不欲饮食，日渐羸瘦。

　　当归（酒浸） 赤芍药 牡蛎（火 ，取粉） 熟地黄（酒蒸，焙） 阿胶 白芍药续断（酒浸，各一两） 地榆（半两）

　　上为末，醋糊丸如梧子大。每五十丸，空心米饮下。

　　〔韩〕山妻年三十余，十八胎九殒八夭。会先君松潘难作，贱兄弟皆西奔，妻惊忧过甚，遂昏昏不省人事，口唇舌皆疮，或至封喉，下部虚脱，白带如注。如此四十余日，或时少醒，至欲自缢，自悲不能堪。医或投凉剂解其上，则下部疾愈甚。或投热剂，及以汤药熏蒸其下，则热晕欲绝。四弟还，脉之，始知为亡阳证也。大哭曰：宗嗣未立，几误杀吾嫂。急以盐煮大附子九钱为君，制以薄荷、防风，佐以姜、桂、芎、归之属，水煎入井，冰冷与之。未尽剂，鼾鼻熟睡通宵，觉即能识人。时止一嗣子、二女，相抱痛哭，疏戚皆悲。执友赵宪长惊曰：君何术也。弟曰：方书有之，假对假，真对真尔。上乃假热，故以假冷之药从之，下乃真冷，故以真热之药反之，斯上下和而病解矣。继后主以女金丹，错综以二三方，不但去其疾，且调治元气。庚午生一子，今应袭也。壬申生一子。去年又患疟疾十三月，亦主以养元气、调生气，待饮食大进，然后劫以毒药，吐下块物甚多，投以附子汤三钱而愈，不责效旦暮间。其用女金丹，即胜金丸也，得之异人。倍加香附，而视气血之偏者，又加姜黄、条芩，倍川芎之属，取效甚多。予念无子者往往有之，翻思予得子之难，其苦何如。乃次第录其方，并女金丹以济人云。雪翁识。（女金丹方见求子门。）

　　〔薛〕一孀妇腹胀胁痛，内热晡热，月经不调，肢体酸麻，不时吐痰，或用清气化痰，喉间不利，带下青黄，腹胁膨胀。又用行气之剂，胸膈不利，肢体如麻。此乃郁怒伤损肝脾，朝用归脾汤以解脾郁、生脾气。夕用加味逍遥散，以生肝血、清肝火。百余剂而愈。一妇人久疟兼带，发热口干体倦，用七味白术散加麦门、五味，大剂煎与恣饮，再发稍可。乃用补中益气加茯苓、半夏，十余剂而愈。一妇人头晕吐痰，胸满气喘，得食稍缓，苦于白带二十余年矣，诸药不应。此气虚而痰饮也，痰饮愈而带自愈。遂朝用六君子汤，夕用六味地黄丸，不月而验。一妇人耳鸣胸痞，内热口干，喉中若有一核，吞吐不利，月经不调，兼之带下。余以为肝脾郁结，用归脾汤加半夏、山栀、升麻、柴胡，间以四七汤下白丸子而愈。一妇人吞酸饱满，食少便泄，月经不调。服清气化痰丸，两膝渐肿，寒热往来，带下黄白，面痿体倦。此脾胃俱虚，湿痰下注，用补中益气倍用参、术，加茯苓、半夏、炮姜而愈。一妇人带下，四肢无力。余曰：四肢者，土也。此脾胃虚弱，湿痰下注，以补中益气、济生归脾二药治之而愈。一妇人带下黄白，怒则胸隔不利，饮食少思。或用消导利气之药，痰喘胸满，大便下血。余曰：此因脾气亏损，不能摄血归源。用补中益气加茯苓、半夏、炮姜，四剂顿减。又用八珍加柴胡、山栀而痊。

　　〔补涩温〕牡蛎散 治带下兼经水过多，或暴下片血，不限年月远近。

　　牡蛎 龙骨 赤石脂 肉苁蓉（酒浸，切焙） 石斛（去根） 乌贼骨（去甲）

　　黄（锉，各一两半） 牛角腮灰 阿胶（炒燥） 熟地黄（焙） 芍药（炒，各二两）

　　干姜（炮） 当归（切，焙） 人参 白术 桑耳（各一两二钱半） 桂（去粗皮）

　　芎 附子（炮，去皮脐） 艾叶（炒，各一两）

　　上为细末，每服三钱，平旦米饮调服，日再。

　　茯苓散 治妇人血伤兼带下，积久不止，面黄体瘦，渐成虚劳，腰脚沉重，胎气多损。

　　白茯苓（去黑皮） 木香 熟地黄（焙） 诃黎勒皮 柏子仁（研） 杜仲（去粗皮，炙）

　　青橘皮（去白，焙） 乌贼鱼骨（去甲） 五加皮（锉） 艾叶（烧灰） 菖蒲 牛角腮灰 秦艽（去苗土） 赤石脂 菟丝子（酒浸，另捣） 当归（切、焙，各一两）

　　上为细末，每服二钱，温酒调下。糯米饮亦得。或有胎息，用鲤鱼糯米粥下药。

　　卷柏丸 治妇人室女，腹脏冷热相攻，心腹绞痛，腰腿疼，赤白带下，面色痿黄，四肢羸乏。

　　卷柏（醋炙） 鹿茸（醋炙） 白石脂 赤石脂（各火 ，醋淬七次） 芎 艾叶（醋炒）

　　桑寄生 代赭石（火 ，醋淬七次） 鳖甲（醋炙） 当归（去芦，酒浸炒） 地榆（各一两）

　　木香（不见火） 龙骨（各半两） 干姜（炮，七钱半） 黄 （去芦，蜜炙） 熟地黄（洗，各一两半）

　　上为细末，醋煮糯米糊和丸，如梧桐子大。每服七十丸，空心米饮送下。

　　艾煎丸 （《百一》）治妇人一切虚寒，胎前产后，赤白带下，或成血瘕，久服此药，自然融化。

　　伏道艾（揉去尘土，择净枝梗，取叶秤五两，先用大肥淮枣一十二两，砂瓶内煮烂，去核，同艾叶一处捶烂如泥，捻作薄饼子，猛火焙干，乘热急碾为末） 大汉椒（去目枝梗及合口者，净秤五两，以阿胶二两，米醋三升，同椒于砂瓶内煮极干，取出焙干燥，碾为细末）

　　当归（去芦，酒浸） 白芍药 川芎 白薇 附子（大者，炮，去皮脐） 卷柏（取青叶）

　　泽兰（去枝粳取叶，以上各焙干秤用） 熟地黄（如铺上买者，须净洗漉去浮者，晒干，酒浸蒸晒，再入酒浸蒸五七次，如糖煎香美方可用，亦焙干，秤各一两。）

　　上同为细末，与前艾末、椒末拌匀，米醋煮糊和丸，如梧桐子大。每服五、七十丸，至百丸、二百丸，空心艾醋汤送下。

　　一妇人因产后虚寒，呕恶不食，腹痛如割，时作寒热，复出盗汗，瘦悴骨立，脐腹之左，结成硬块，其大如掌，冰冷，虽盛暑此处独无汗，每块微动则痛不可忍，百药治不效。梦中忽有人授以此方，因服之，恶心寒热盗汗辄止，尽一料遂平复，独血块如故。

　　服至五六料，其块自融化而出，如鱼冻。

　　沉香牡丹丸 治妇人血海久虚，经候不利，赤白带下，血气冲心，多发刺痛，四肢烦困。

　　沉香（七钱半） 牡丹皮（去心） 赤芍药 吴茱萸（汤泡去苦，炒） 当归桂心 川芎 黄 （去芦，蜜炙） 人参 茯苓 山药 川巴戟（去心） 白术 橘红 木香干生姜 白龙骨 牛膝（去苗，酒洗） 枳壳（去穣，麸炒） 肉豆蔻 浓朴（制，各半两）

　　上为细末，炼蜜和丸，如梧桐子大。每服二十丸，空心温酒下。若心腹痛，白芷煎酒下。

　　紫桂丸 补益血海。治冲任气虚，经脉不调，腰痛腹痛，冷滞崩漏。

　　禹余粮（火 ，醋淬七次，三两） 龙骨 艾叶（醋炒） 赤石脂 牡蛎（ ） 地榆（各二两）

　　牡丹皮 浓朴 当归 阿胶（蛤粉炒成珠子） 吴茱萸（汤洗） 香白芷 肉桂（去粗皮，各一两）

　　附子（炮，半两）

　　上为末，面糊为丸，梧桐子大。每服三十丸，浓煎醋汤下。

　　〔涩剂〕固真丸 治白带久下不止，脐腹冷痛，其寒扪之如冰，阴中亦然，目中溜火上壅，视物KT KT无所见，齿皆恶热饮痛，须得黄连末擦之，其痛乃止，惟喜干食，大恶汤饮。此病皆寒湿乘其胞内，故喜干而恶湿。肝经阴火上溢走于标，故上壅而目中溜火。肾水侵肝而上溢，故目中KT KT 无所见。齿恶热饮者，是少阳、阳明经中伏火也，当大泻寒湿，以丸药治之。故曰：寒在下焦，治主宜缓，大忌汤散。以酒制白石脂、白龙骨以枯其湿。以炮干姜，大辛热泻寒水。以黄柏之大寒为因用，又为向导。治法云：古者虽有重罪，不绝人之后。又为之伏其所主，先其所因之意，又泻齿中恶热饮也。

　　以柴胡为本经之使，以芍药半钱以导之，又恐辛热之药太甚，损其肝经，故微泻之，以当归身之辛温，大和其血脉。此用药之法备矣。

　　白石脂（烧赤，水飞研细，晒干） 柴胡（各一钱） 白龙骨（二钱，酒煮水飞）

　　当归（酒洗，三钱） 干姜（炮，四钱） 黄柏（酒洗） 白芍（各五分）

　　上为细末，水煮稀糊为丸，如鸡头大。每服三十丸，空心宿食消尽，煎白沸汤放温送下，无令胃中停住，待少时以早膳压之，是不令热药犯胃。忌生冷硬物与酒、湿面。

　　上石脂、龙骨之涩以去脱，盖湿多滑脱者宜之。

　　治妇人赤白带下，不问远年近日，并皆治之。

　　龙骨（半两） 舶上硫黄（三钱）

　　上为细末，每服半钱，空心无灰酒下。

