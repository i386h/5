<!-- { "loadSidebar": true } -->
　　〔初病大法〕〔《保》〕治妇人虚劳，《局方》中谓首尾六合，如大圣散、熟地黄丸，是治无热虚劳也，中道药牡丹煎丸，空心食前，人参荆芥散临卧食后，是治有热虚劳也。

　　〔戴〕有病后血虚者，有本体血虚者。其人往来寒热，或五心发热，言语无力，面色痿黄，头目昏晕，变生诸疾，芎归汤加羊肉少许；或十全大补汤、四物汤、养荣汤服之；血虚而气旺者，宜抑气汤，即香附末。

　　增损四物汤 （《易简方》）治妇人气血不足，四肢惰怠，乏力少气。兼治产后下血过多，荣冲虚损，阴阳不和，乍寒乍热。

　　当归 川芎 人参 干姜（炮） 甘草（炙） 白芍药（各等分）

　　上 咀，每服四钱，水一盏，煎至六分，去滓热服。

　　六神汤 （《御药院方》）治脾气不和，荣卫不足，怠惰困倦，不嗜饮食。服之补养真气，进美饮食，充泽肌肤。

　　当归 熟地黄 白芍药 川芎 黄 地骨皮（各等分）

　　上为粗末，每服五钱，水一盏半，煎至八分，去滓，空心温服。

　　加减大建中汤 （《普济》）治妇人胎前产后一切虚损，月水不调，脐腹 痛，往来寒热，自汗口干烦渴。

　　芍药（二两） 当归 川芎 黄 桂（各一两） 甘草（炙） 白术（各七钱半）

　　上为末，每服二钱半，水一盏半，姜枣煎六分，去滓温服，食前。

　　清气汤 （《普济》）治肌热骨瘦者，阴衰阳盛也。是气弱而血热，则外蒸肌肉，内蒸骨髓，烦渴口干，颊赤头疼，饮食无味，心神惊悸，肢体酸疼，或时盗汗，或时咳嗽，或月家断绝，或经极少，俗谓血劳，产后白蓐劳，及羸瘦之人，与清气汤、羊乳丸治之。

　　紫苏子 五味子 大腹子 枳壳 桑白皮（微炒） 菖蒲 地骨皮 白术 柴胡 秦艽独活 干葛 甘草（炙，各等分）

　　上 咀，每服五钱，水一盏，入紫苏七片，乌梅一个，煎至七分，温服。

　　黄 散（一名防风汤） 治劳气食后身疼倦，夜间盗汗。此因失血，荣卫损也。

　　黄 （一两） 白芍药 防风 当归 干地黄（各七钱五分） 甘草（半两）

　　上 咀，每服五钱，水一盏，姜三片，枣一枚，煎至七分，去滓温服，食前。

　　四白散 治男子妇人血虚发热，夜多盗汗，不进饮食，四肢羸瘦，骨节拘挛，脚痛不能行。

　　黄 浓朴 益智仁 藿香 白术 白扁豆 陈皮（各一两） 半夏 白茯苓 人参白豆蔻仁 天台乌药 甘草（各半两） 京南芍药 檀香 沉香（各一两）

　　上为细末，每服四钱，水一盏，姜三片，枣一个，煎至七分，温服。

　　桔梗饮子 （《大全良方》）治心气不足，解劳倦，益血。

　　黄 人参 麦门冬 苦梗 甘草（各一两） 青皮（半两）

　　上为末，每服三钱，水一盏，煎至七分，温服。

　　如圣散 （《大全良方》）治妇人所禀血气不足，不耐寒暑，易冒疾伤，月水不调，久而心虚，状若心劳，四肢倦怠，筋骨少力，盗汗易惊。或时不宁，五心烦热，肌肤不长，间作头昏，饮食无味，胸膈不利。或产前产后受病，并可服之。

　　北柴胡 白茯苓 甘草 熟地黄 人参 当归（各一两） 鳖甲 胡黄连 沉香 知母（各半两） 桑寄生 干葛（各七钱半）

　　上为细末，每服二钱，水一盏，乌梅一个，枣二枚，麦门冬数粒，煎至八分，服无时。

　　劫劳散 治心肾俱虚，劳嗽二三声，无痰。遇夜发热，热过即冷，时有盗汗，四肢倦怠，体劣黄瘦，饮食减少，夜卧恍惚，神气不宁，睡多异梦。此药能治微嗽有唾，唾中有红线，名曰肺痿，失治便成羸劣之疾。

　　白芍药（六两） 绵黄 （蜜炙，四两） 甘草（炙） 人参（去芦，酒洗） 当归（去芦）

　　半夏 白茯苓（去皮） 熟地黄（洗净，焙干） 五味子 阿胶（各二两，炒）

　　上 咀，每服三钱，水一盏，生姜七片，枣三枚，煎至九分，温服，无时，日三。

　　筒骨煎 （《大全良方》）治诸虚疾羸瘦乏力，腰背引痛，心烦喘嗽，唾脓呕血，顽涎壅盛，睡卧有妨，胸满气促，夜多盗汗，发焦耳鸣，皮寒骨热，一切五劳七伤，骨蒸等候，并皆疗治。

　　地骨皮 粉草 北柴胡 前胡 乌药 麻黄（不去节） 干葛 青蒿 苦梗 知母 天仙藤 条黄芩（各一两） 人参 生干地黄 秦艽 鳖甲 黄 （各半两）

　　上 咀，每服三钱，水一盏，酒一分，猪筒骨一茎，炙焦，分为四服，桃柳枝各七寸，杏仁五粒，去皮尖、捶碎，煎至七分，去滓温服。加乌梅半个尤妙。一方，加当归、芍药。

　　滋血汤 治妇人经候不通，或血聚肢体麻木，肌热身重，倦怠少力，将成劳瘵。不可妄行破血，宜滋养润利。（见经闭。）

　　补中丸 （《余居士选方》）治妇人虚损诸疾。

　　白术 地黄（各一两） 川芎 白芍药 当归 黄 人参 陈皮（各半两）

　　上为细末，炼蜜丸如梧桐子大，每服五七十丸，温水下。

　　温中丸 （《普济》）治冲任虚损，血气亏伤，月水断续，来不应期，或多或少，腹中 痛不实，寒热烦壅，咽燥舌干，心神松悸，头目眩晕，肢体倦怠，腰背引痛，筋脉拘急，带下赤白，饮食进退，或发寒热。

　　生地黄 生姜（二味各一斤，切碎，各研取汁，将姜汁炒地黄滓，却将地黄汁炒生姜滓）

　　白芍药（二两） 人参（去芦） 蒲黄（炒） 当归（酒洗） 琥珀（另研） 白茯苓（去皮）

　　黄（蜜炙） 延胡索（炒） 麦门冬（去心） 乌梅肉（焙，各一两）

　　上为末，别用白艾叶一斤，水一斗，煎取浓汁，熬成膏，和前药丸如梧桐子大。每服五十丸，温米饮下，空心食前。

　　人参丸 （《十便良方》）养阴生血补虚。

　　人参 鹿角胶（炒） 熟地黄 芍药 当归 白术 川芎（各等分）

　　上为末，炼蜜丸如梧桐子大。每服三十丸，空心米饮下。

　　秘方十补丸 治妇人诸虚百损，荣卫不调，形体羸瘦，面黄背倦，口苦舌干，心忪多汗，血衰气盛，寒热往来，一切血崩带下，坠胎落孕，此药皆治。孕妇服之，尤有神效。

　　熟干地黄（净洗，酒浸蒸过，焙干，秤重四两） 肉苁蓉（酒浸，焙干） 人参绵黄 （去芦，蜜炙） 川芎 当归（去芦，酒浸焙） 白芍药（洗） 白茯苓白术（去芦，洗净炒，各二两） 甘草（炙，半两） 肉桂（一两，去皮）

　　上为细末，用好酒调山药末打糊为丸，如梧桐子大。每服六七十丸，食前米汤或温酒下。

　　五圣丸 调益荣卫，滋养气血。治冲任虚损，月水不调，脐腹 痛，崩中漏下，血瘕块硬，发渴疼痛，妊娠宿冷，将理失宜，胎动不安，血下不止，及产后乘虚风寒内搏，恶露不下，结生瘕聚，小腹坚痛，时作寒热。

　　当归 川芎 白芍药 熟干地黄（各一两） 生干地黄（二两）

　　上为细末，酒煮面糊为丸，如梧桐子大。每服六七十丸，食前温酒下。

　　七补丸 （《十便良方》）治妇人气血虚弱，冲任不和，腹中经结，状若怀孕，月候尚来，未分经脉，宜服此方。

　　当归 芍药 川芎（各三分） 白芷 白术 熟地黄 阿胶（炒，各二分）

　　上为细末，炼蜜丸如梧桐子大。每服五六十丸。空心米饮下。

　　羊乳丸 治虚劳羸瘦。

　　秦艽 柴胡 地骨皮 山茱萸肉 黄 （蜜炙） 地黄（酒浸蒸过，各等分）

　　上为末，炼蜜丸如梧桐子大。每服五十丸，煎人参汤下，不拘时候，日进三服。

　　人参鳖甲丸 （《普济》）治妇人一切虚损，肌肉瘦瘁，盗汗心忪，咳嗽上气，经脉不调，或作寒热，不思饮食。

　　杏仁（汤浸，去皮尖，炒） 人参 当归 赤芍药 甘草（炙） 柴胡 桔梗（去芦，各一两）

　　地骨皮 宣黄连（去须） 胡黄连（各七钱半） 肉桂（去粗皮） 木香（各半两） 麝香（另研，半钱）

　　鳖甲（一枚，重二两者，醋炙黄色）

　　上为细末，用青蒿一斤，研烂绞汁，童子小便五升，酒五升，同熬至二升，次入真酥三两，白沙蜜三两，再熬成膏，冷方下众药末，搜和令匀，丸如梧桐子大。每服五十丸，温酒送下，无时。

　　艾前丸 （东垣） 治妇人诸虚。

　　北艾叶 大当归（各二两） 香附子（四两）

　　上醋煮半日，焙干为末，再用醋煮糊丸，艾醋汤下。

　　 味丸 （东垣） 补虚败。

　　黄 （四两，盐水浸，火炙） 北五味（二两）

　　上为末，秫米糊丸，空心盐酒下。

　　〔无热虚劳〕〔大〕妇人冷劳，属血气不足，脏腑虚寒，以致脐下冷痛，手足时寒，月经失常，饮食不消，或时呕吐，恶寒发热，骨节酸疼，肌肤羸瘦，面色痿黄也。

　　〔薛〕前证有内外真寒，然有内外真热，亦有内真热而外假寒者，又有内真寒而外假热者。若饮食难化，大便不实，肠鸣腹痛，饮食畏寒，手足逆冷，面黄呕吐，畏见风寒，此内外真寒之证也。宜用附子理中汤以回阳，八味地黄丸以壮火。若饮食如常，大便坚实，胸腹痞胀，饮食喜冷，手足烦热，面赤呕吐，不畏风寒，此内外真热之证也。宜用黄连解毒汤以消阳，六味丸以壮水。若饮食如常，大便坚实，胸腹痞胀，饮食喜寒，手足逆冷，面黄呕吐，畏见风寒，此内真热而外假寒也。亦用解毒汤、六味丸。若饮食少思，大便不实，吞酸嗳气，胸腹痞满，手足逆冷，面赤呕吐，畏见风寒，此内真寒而外假热也。亦用附子理中汤与八味丸。当求其属而治之。经曰：益火之源，以消阴翳，壮水之主，以制阳光。使不知真水火之不足，泛以寒热药治之，则旧疾未去，新病复生矣。夫所谓属者，犹主也，谓心肾也。求其属也者，言水火不足而求之于心肾也。火之源者，阳气之根，即心是也。

