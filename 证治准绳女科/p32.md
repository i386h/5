<!-- { "loadSidebar": true } -->
　　〔陈〕一妇人先自两足踝骨痛不可忍，次日流上于膝，三日流于髀骨，甚疼，至于肩，肩流于肘，肘流于后溪。或如锤锻，或如虫窜，痛不可忍，昼静夜剧，服诸药无效。

　　召仆诊之，六脉紧。予曰：此真历节证也，非解散之药不能愈，但用小续命汤，一剂而痊。

　　又邓安人夏月亦病历节，痛不可忍，诸药无效。召仆诊之，人迎与心脉虚，此因中暑而得，合先服酒蒸黄连丸，众医莫不笑。用此药服一帖即愈，自后与人良验。

　　治妇人血风走疰，腰膝骨节疼痛不可忍。

　　附子（生） 薰陆香 杏仁（研） 桂心 当归 芸苔子 芫花 巴豆（去皮，各一两）

　　松脂（一两半）

　　上为细末，熔黄蜡五两，搅和诸药，捏作片子，包裹痛处，立效。

　　又方芫花 桂心（各一两） 汉椒（二两） 桑根白皮（三两） 芸苔子 柳 屑（各五两）

　　上为细末，用醋一升拌和，蒸令热，用青布裹熨痛处，冷即更入醋蒸用之。

　　治妇人血风走疰，腰胯脚膝疼痛。

　　天仙子 川乌头（生） 附子（生，各一两）

　　上为细末，以酒煎成膏，摊于帛上，敷贴痛处，多年者不过三上效。

　　卷之二　杂症门上

　　头目眩晕

　　〔大〕妇人头眩，由气虚风入于脑，循脉引于目系，目系急而然也。邪甚则必癫。

　　《素问》云：头痛癫疾，下虚上实，过在足少阴、巨阳，甚则入肾。徇蒙招摇，目瞑耳聋；下实上虚，过在足少阳、厥阴，甚则在肝。下虚者，肾虚也，故肾厥则头痛；上虚者，肝虚也，故肝虚则晕。徇蒙者，如以物蒙其首，招摇不定，目眩耳聋，皆晕之状，故肝厥头痛不同也。

　　〔薛〕丹溪先生云：眩者言其黑运旋转，其状目闭眼暗，身转耳聋，如立舟船之上，起则欲倒。盖虚极乘寒得之，亦不可一途而取轨也。若风则有汗，寒则掣痛，暑则热闷，湿则重滞，此四气乘虚而眩晕也。若郁结生痰而眩晕者，此七情虚火上逆也。若淫欲过度而眩晕者，此肾虚气不归源也。若吐衄漏崩而眩晕者，此肝虚不能摄血也。有早起眩晕，须臾自定者，元气虚也，正元饮（杂病自汗。）下黑锡丹。（杂病头痛。）伤湿头晕，用肾着汤（杂病伤湿。）加川芎。有痰，用青州白丸子。（杂病中风。）头风，风热也，久则目昏。偏头风相火也，久则目紧便涩。皆宜出血以开表之。窃谓前证肝虚头晕，用钓藤散。肾虚头晕，六味丸。

　　（杂病虚劳。）头晕吐痰，养正丹；不应，八味丸。（杂病虚劳。）血虚，四物、参、苓、白术；不应，当归补血汤。（杂病劳倦。）气虚，四君、归、 ；不应，补中益气汤。（杂病劳倦。）肝木实，泻青丸。（杂病头痛。）虚用地黄丸。（杂病虚劳。）不应，川芎散。脾气虚，二陈、参、术、柴胡、升麻；不应，益气汤加茯苓、半夏。脾胃有痰，半夏白术天麻汤。风痰上涌，四神散。发热恶寒，八物汤。（杂病虚劳。）七情气逆，四七汤。伤湿而晕，除湿汤。（杂病中湿。）一妇素头晕，不时而作，月经迟而少，此中气虚弱，不能上升而头晕，不能下化而经少。用补中益气汤而愈。后因劳仆地，月经如涌，此劳伤火动，用前汤加五味子，一剂而愈。前证虽云气无所附，实因脾胃亏损耳。一妇人内热口干，劳则头晕、吐痰、带下。详下嘈杂门。

　　养正丹 治虚风头眩，吐涎不已。盖此药升降阴阳，补接真气，非止头眩而已。

　　黑铅 水银 硫黄（研） 朱砂（研，各一两）

　　上用建盏一只，火上熔铅成汁，次下水银，用柳杖子打停，取下歇少时，入二味打停，候冷取下，研为粉，以糯米软饭丸如绿豆大。每服三十丸，枣汤吞下，空心食前，日二服。

　　钓藤散 （《本事》）治肝厥头晕。清头目。

　　钓藤 陈皮（去白） 半夏（汤洗七次，切片子） 麦门冬（去心） 茯苓（去皮） 茯神（去木）

　　人参（去芦） 甘菊花 防风（去芦，各半两） 甘草（二钱半，炙） 石膏（一两）

　　上 咀，每服四钱，水一盏半，生姜七片，煎至一盏，去滓热服，日进二服。

　　独活散 治妇人风眩，头疼呕逆，身体时痛，情思昏闷。

　　独活（一两） 白术（去芦） 防风（去芦） 细辛（去苗） 人参（去芦） 芎 荆芥（各七钱半）

　　半夏（汤洗七次，切片子） 炙甘草 赤芍药（各半两） 石膏（二两）

　　上 咀，每服八钱，水一中盏半，生姜七片，薄荷七叶，煎至一大盏，去滓温服，不拘时。

　　川芎散 治风眩头晕。

　　川芎 山药 白茯神（去木） 甘菊花（野菊不用） 人参（各半两，去芦） 山茱萸肉（一两）

　　上为细末，每服二钱，温酒调下，不拘时候，日进三服。

　　四神散 治妇人血风，眩晕头痛。

　　菊花 当归（去芦） 旋复花 荆芥穗（各等分）

　　上为细末，每服二钱，水一盏，葱白三寸，茶末一钱，煎至七分，通口服，良久，去枕仰卧少时。

　　《斗门方》 治血风头旋，或不知人事。

　　用喝起草嫩心阴干为末，酒服二钱，其功甚效。即前苍耳散。

　　治头旋如天动地转，名曰心眩。

　　胆矾一两，细研，用面饼剂一个拌匀，勒如骰子大，瓦上焙干。每服一骰，为末，灯心、竹茹煎汤调下。此去痰之法，当审而用之。

　　卷之二　杂症门上

　　头痛

　　〔薛〕东垣云：足太阳头痛，脉浮紧，恶风寒，川芎、羌活、独活、麻黄为主。手少阳经头痛，脉弦细，往来寒热，柴胡为主。足阳明头痛，身热目疼鼻干，恶寒发热，脉浮缓而长，升麻汤，（升麻，葛根。）或石膏、白芷为主。手太阳头痛，有痰，体重或腹痛，为痰癖，脉沉缓，苍术、半夏、南星为主。足少阴经头痛，足寒气逆，为寒厥，脉沉细，麻黄附子细辛汤（伤寒太阳。）为主。足厥阴头项痛，或吐涎沫，厥冷，脉浮缓，吴茱萸汤（伤寒吐。）

　　主之。诸血虚头痛，当归、川芎为主。诸气虚头痛，人参、黄 为主。气血俱虚头痛，调中益气汤（杂病劳倦。）少加川芎、蔓荆、细辛。痰厥头痛，半夏白术天麻汤。（杂病眩晕。）厥逆头痛，羌活附子汤。（杂病头病。）如湿气在头者，以苦吐之，不可执方而治。若脉杂乱而病见不一，且补胃为主。一妇人因劳，耳鸣头痛体倦，用补中益气加麦门、五味而痊。三年后得子，因饮食劳倦、前证益甚，月经不调，晡热，内热，自汗，盗汗，用六味地黄丸、补中益气汤顿愈。经云：头痛耳鸣，九窍不利，肠胃之所生也。故脾胃一虚，耳目九窍皆为之病。一妇人两眉棱痛，后及太阳，面青善怒，此肝经风热之证，用选奇汤（杂病头痛。）合逍遥散（调经。）加山栀、天麻、黄 、半夏、黄芩而愈。此证失治，多致伤目或两耳出脓，则危矣。

　　旋复花汤 许叔微云：妇人患头风者，十居其半，每发必掉眩，如在车船上。盖因血虚，肝有风邪袭之尔。予尝处旋复花汤，此方修合服之，比他药甚效。

　　川芎 当归（去芦） 羌活（去芦） 旋复花 细辛（去苗） 蔓荆子 防风（去芦）

　　石膏 本（去芦） 荆芥穗 半夏曲 干地黄 甘草（炙，各半两）

　　上 咀，每服五钱，水一盏半，生姜五片，煎至七分，去滓温服，日进二服。

　　七生丸 治男子妇人八般头风，及一切头痛，痰厥，气厥，饮厥，伤寒，伤风头痛不可忍者，并皆治之。

　　川乌头 草乌头 天南星（三味并生，去皮） 半夏（冷水洗去滑） 川芎白芷 石膏（并生用，各等分）

　　上为细末，研韭菜自然汁，丸如梧桐子大。每服七丸，加至十丸，嚼生葱、茶送下，食后，日进二服。（陈尝治邓安人头痛如破，诸药无效，加北细辛等分，全蝎减半为丸，服二十粒，即愈。）

　　药隐老人云：若头痛连齿，时发时止，连年不已。此由风寒中于骨髓，留而不去。脑为髓海，故头痛齿亦痛，谓之厥逆头痛。宜白附子散，灸曲鬓穴。此穴在耳上，将耳掩前正尖上，可灸七壮，左痛灸左，右痛灸右。

　　白附子散白附子（炮，一两） 乌头（炮，去皮脐） 天南星（炮） 麻黄（不去根节，各半两）

　　干姜（炮） 辰砂（研，各二钱半） 全蝎（炒，五枚） 麝香（另研，一字）

　　上为细末，每服一钱，温酒调下，不拘时候。

　　治头风痛不可忍。

　　硝石 人中白 脑子（各等分）

　　上研令极细，每用一字，搐入鼻中。

　　川芎茶调散 治诸风上攻，头目昏重，偏正头痛。

　　薄荷（八两） 川芎 荆芥（各四两） 羌活 白芷 防风 甘草（炙，各二两） 细辛（一两）

　　上为末，每服二钱，食后茶清调下。

　　如圣饼子 （《和剂》）治男妇气厥，上盛下虚，痰饮风寒，伏留阳经，偏正头疼，痛连脑颠，吐逆恶心，目瞑耳聋。常服清头目，消风化痰暖胃。

　　防风 生半夏 天麻（各半两） 天南星（洗） 川乌（去皮尖） 干姜（各一两）

　　川芎 甘草（炙，各二两）

　　为细末，汤浸蒸饼和丸芡实大，捻作饼子，日干。每服五饼，同荆芥穗三五茎细嚼，茶酒汤任下，无时。

　　若头痛筋挛，骨重少气，哕噫腹满时惊，不嗜卧，咳嗽烦冤，其脉举之则弦，按之石坚，由肾气不足而内着，其气逆而上行，谓之肾厥头痛。宜玉真丸与硫黄丸。

　　玉真丸硫黄（研，三两） 硝石（二分，研） 石膏（ 研） 半夏（汤洗，为末，各一两）

　　上研令停匀，生姜自然汁打糊丸如梧子大，生姜汤下三十丸。一方，无半夏，有天南星。

　　硫黄丸 治头痛不可忍，或头风年深暴患，无所不治，服此除根。

　　硝石（一两） 硫黄（二两）

　　上研令极细，滴水丸如指头大。空心，蜡茶清嚼下一丸。《百一方》云：中暑者，以冰水服之，下咽即洒然。治伤冷，以艾汤下。

　　裕陵传王荆公偏头疼方，云是禁中秘方。用生芦菔汁一蚬壳，仰卧注鼻中，左痛注左，右痛注右，或两鼻皆注亦可，数十年患，皆一注而愈。

　　卷之二　杂症门上

　　心痛

　　〔大〕夫妇人血气心痛者，由脏腑虚，血气不调，风冷邪气乘于心也。其痛发有死者，有不死者。成证者，心为诸脏之主，而主于神，其正经不可伤，伤之而痛者，名为真心痛，朝发夕死，夕发旦死。心之支别络为风冷所乘而痛者，故痛发乍轻乍甚，而成证者也。

