<!-- { "loadSidebar": true } -->
　　〔薛〕前证若寒邪所伤，温散之。饮食停滞，消导之。肝火妄动，辛平之。脾气郁结，和解之。仍与后六证方药同用。一妇人久患心痛，饮食少思，诸药到口即吐。予以为脾土虚弱，用白术一味，同黄土炒，去土，每服一两，以米泔煎浓，徐服少许，数日后自能大饮。用三斤余而安。上舍陈履学长子室，素怯弱，产后患疥疮，年余不愈，因执丧旬月，每欲眩仆。一日感气，忽患心脾高肿作疼，手不可按，而呕吐不止，六脉微细。或见其形实，误认诸痛不可补气，乃用青皮、木香、五味、吴茱萸等药而愈。继复患疟，且堕胎，又投理气行血之药，病虽去，元气转脱，再投参 补剂不应矣，六脉如丝欲绝。迎予至诊之，曰：形虽实而脉虚极，反用理气之剂，损其真气故也。连投参、、归、术、附子、姜、桂二剂，间用八味丸，五日寝食渐甘，六脉全复。此证若心脾疼痛时，即服此等药，疟亦不作矣。

　　〔大〕乌药散 治妇人血气攻心痛，发歇不定。

　　乌药 莪术 桂心 当归（炒） 桃仁 青皮 木香（各等分）

　　为末，每服二钱，热酒调下。

　　阿魏丸 治妇人血气攻心疼痛，及一切积冷气。

　　当归 桂心 青皮 附子（炮） 阿魏（面裹煨，以面熟为度） 白术 川芎（各一两）

　　吴茱萸（炮） 木香 干姜（各三分） 槟榔 肉豆蔻（煨） 延胡索 莪术（各一两）

　　朱砂（细研，半两）

　　上为末，先以醋一升，煎阿魏成膏，和药末捣三百杵，丸如梧桐子大。每服二十丸，食前热酒下。

　　鸡舌香散 治男子妇人九种心痛，一切冷气。

　　良姜（锉细，麻油炒） 桂心 赤芍药（各等分）

　　上为细末，每服二钱，水一盏，入盐木瓜三片，同煎七分，温服，盐汤点亦可。血气疝瘕痛，用熟醋汤调下，忌生冷。

　　应痛散 治心脾痛不可忍者，妇人脾血气作心脾痛尤效。前方同，只无桂心。用醋煎、醋汤点亦可。

　　乙丑年春初，次女年十五，经脉未行，初一日心痛如刺，吐饮不止，脉沉缓弦细，以苏合香丸、神保丸、沉香丸、理中丸、诃子散、七气汤，皆无效。余思之，此证非虫即饮作疾，非《局方》九痛丸则不可。遂合与服一二丸，即愈矣。

　　陈氏二神丸 治妇人血气不和，作痛不止，及下血无时，月水不调。

　　真蒲黄（炒） 荜茇（盐炒）

　　上等分为细末，炼蜜丸如梧子大。每服三十丸，空心温酒下。如不能饮，米饮吞下，两服即止。

　　陈日华抽刀散 治妇人血风血气等疾。武兴戎司机宜侯恺云：见一道人，用此方疗病，不一而足，遂以为献，真是奇妙。

　　五灵脂（炒，一两） 莪术 桂心 芸苔子（炒，各半两）

　　上为末，每服二大钱，酒半盏，水半盏，煎至八分，疾作热服。

　　失笑散（见产后心痛。） 诃子散（见霍乱。）亦妙。

　　《灵苑方》治妇人卒血气心痛。只用生五灵脂为细末，每服一钱，酒一盏，煎沸热服。

　　《局方》四七汤加良姜，又沉香降气汤、分心气饮，皆治心痛良。（三方并见杂病诸气。）

　　卷之二　杂症门上

　　心腹痛

　　〔大〕妇人血气心腹疼痛，由脏腑虚弱，风邪乘于其间，与真气相击而痛。其痛随气上下，或上冲于心，或下攻于腹，故云血气攻心腹痛也。

　　〔薛〕前证若气滞血瘀，用没药散。劳伤元气，用补中益气汤。（杂病伤劳倦。）肝脾郁结，用四七汤。（杂病气。）怒动肝火，用小柴胡汤。（热入血室。）肝脾血虚，用四物汤。（通治。）脾肺气虚，用四君子汤。（杂病虚劳。）中气虚弱，用补中益气汤。气血俱虚，用八珍汤。（即杂病虚劳八物汤。）一妇人每怒心腹作痛，久而不愈，此肝火伤脾气也。用炒山栀一两，生姜五片，煎服而痛止，更以二陈加山栀、桔梗，乃不再发。一妇人怀抱郁结，不时心腹作痛，诸药不应。用归脾汤（杂病健忘。）倍加炒山栀而愈。

　　陈湖陆小村母，久患心腹疼痛，每作必胸满呕吐，手足俱冷，面赤唇麻，咽干舌燥，寒热不时，月余竟夕不安，其脉洪大，众以痰火治之，屡止屡作。迨乙巳春，发频而甚，仍用前药反剧。此寒凉损真之故，内真寒而外假热也。且脉息洪弦而有怪状，乃脾气亏损，肝木乘之而然，当温补胃气。遂用补中益气汤加半夏、茯苓、吴茱萸、木香，一服熟寐彻晓，洪脉顿敛，怪脉顿除，诸证释然。

　　三神丸 治室女血气，腹中刺痛，痛引心端，经行涩少，或月水不调，以致疼痛。

　　橘皮（二两，焙） 当归（酒浸，炒） 玄胡索（醋煮，各一两）

　　上为细末，炼蜜和丸如梧桐子大。每服五十丸，空心温酒送下。

　　没药散 治一切血气，脐腹撮痛，及产后恶露不下，儿枕块痛。

　　没药 血竭 桂心 玄胡索 当归 蒲黄 红花 干漆（炒，烟尽） 木香芍药（各等分）

　　上为细末，每服二钱，食前温酒调下。

　　〔大〕延胡索散 治妇人血气攻心腹疼痛。

　　延胡索 当归 川芎 桂心（各七钱半） 木香 枳壳 赤芍药 桃仁（各半两）

　　熟地黄（一两）

　　上 咀，每服三钱，水一盏，姜三片，煎至七分，去滓热服。

　　琥珀散 治妇人血气攻心腹，烦躁闷乱，疼痛不止。

　　琥珀（另研） 没药（另研） 当归（炒） 赤芍药 牡丹皮 延胡索 蒲黄 莪术 桂心（各等分）

　　上为末，每服一钱，温酒调下。

　　瑞金散 治妇人血气撮痛，月经不行，预先呕吐疼痛。

　　玄胡索 牡丹皮 红花（各一钱） 片姜黄（二钱半） 赤芍药 莪术 川芎 当归（各一钱半）

　　官桂（半钱）

　　作一服，水一盅，酒一盅，同煎至一盅，食前服。

　　牡丹散 治妇人久虚羸瘦，血块走注，心腹疼痛，不思饮食。

　　牡丹皮 玄胡索 官桂（各一钱） 京三棱 当归（各一钱半） 莪术 赤芍药牛膝（各二钱）

　　上煎服，法同前。

　　八仙散 治血气心腹 痛，立验。

　　当归 浓朴 芍药 枳壳（制） 人参（各四分） 甘草 茯苓（各五分） 肉豆蔻（二分）

　　上为末，水二升，煮取八合，空心分三服。

　　又八仙散 （《灵苑》治证同前。）

　　棕榈（二两） 当归（一两，并锉碎，一处烧成炭，细研） 麝香（一钱，细研）

　　上同研令停，每服一钱，温酒调下。

　　玄胡索汤 治妇人室女七情所感，血与气并，心腹疼痛，或连腰胁，甚作搐搦，一切血气，经候不调，并宜服之。

　　玄胡索 蒲黄 赤芍药 片姜黄 当归（去芦，各一钱半） 乳香 木香（不见火）

　　官桂（不见火） 没药（各一钱） 甘草（半钱）

　　上作一服，水二盅，生姜三片，煎至一盅，食前服。

　　大效琥珀散 （《灵苑》）治妇人心膈迷闷，腹脏掐撮疼痛，气急气闷，月信不调等疾。

　　乌药 莪术（各二两） 当归（一两）

　　上并生为细末，温酒调二钱服，服后以食压之。忌生冷油腻等物。如是产后诸疾，炒生姜、酒调下。

　　治血气不调，脐下痛。

　　桑耳 子 桂心 土瓜根 川芎（各四分） 甘草（二分） 牛膝 赤茯苓（各五分）

　　大黄 白芍药（各六分） 干地黄（八分）

　　上为末，炼蜜丸如梧桐子大。醋汤吞下二十丸。

　　蠲痛散 治妇人血气刺痛。

　　荔枝核（烧存性，半两） 香附子（去毛、炒，一两）

　　上为细末，盐汤米饮调下二钱，不拘时候。

　　没药散 治妇人血气疼痛不可忍者。（出《博济方》）

　　红花 没药（研） 延胡索（炒） 当归（各等分）

　　上为末，每服二钱，童便半盏，酒半盏，同煎至六分，热服。用烧赤秤锤淬过调服亦可。常服只用温酒。

　　菖蒲丸 治妇人脾血积气及心脾疼。

　　菖蒲（九节者，六两） 吴茱萸（炮） 香附子（炒去毛，各四两）

　　上三味并锉细，以酽醋五升煮干为度，焙干研细末，以好神曲打糊为丸，如梧桐子大。

　　空心食前，以淡姜汤吞下四五十丸，日三服，橘皮汤下亦好。

　　手拈散 治血气心腹疼痛。

　　草果 玄胡索 五灵脂 没药（各等分）

　　为末，每二钱，温酒调服。

　　木香枳术丸 破滞气，消饮食，开胃进食，消化痰涎。

　　木香 枳实（炒，各一两） 白术（二两）

　　上每服五钱，姜枣水煎服。

　　木香化滞汤 治脾胃虚弱，饮食停滞，腹胀作痛，或心下痞满，不思饮食。若忧怒饮食而致者，尤宜用之。

　　木香 红花（各三钱） 橘皮 当归尾 枳实（炒，各二钱） 柴胡（四钱） 草豆蔻 甘草（炙，各半两） 半夏（一两）

　　上每服三五钱，姜水煎服。

　　卷之二　杂症门上

　　小腹痛

　　〔大〕妇人小腹疼痛者，此由胞络之间，夙有风冷，搏于血气，停结小腹，因风虚发动，与血相击，故痛也。

　　〔薛〕前证若气寒血结，用威灵仙散。气滞血凝，用当归散。肝经血虚，用四物汤（通治。）加参、术、柴胡。肝经湿热，用龙胆泻肝汤。（杂病淋。）肝脾气虚，用六君子汤（杂病虚劳。）加柴胡、芍药。肝脾虚寒，用六君子加柴胡、肉桂。若兼呕吐，加木香。四肢逆冷，再加炮姜。通府张孟威云：其妹小腹痛，服附子理中汤，附子服过八十余枚。此乃沉寒痼冷之甚，不多有者。

　　〔大〕威灵仙散 治妇人久冷，气滞血刺，小腹疼痛。

　　威灵仙（一两） 当归 没药 木香 桂心（各半两）

　　上为细末，无时，热酒调下一钱服，忌茶。

　　当归散 治妇人久积，血气 刺，小腹疼痛，四肢无力，不能饮食。

　　当归（炒） 赤芍药 刘寄奴 没药 枳壳 延胡索（各等分）

　　上为细末，热酒调下一钱，无时候。

　　追气丸 （《灵苑》）治妇人血刺，小腹疼痛不可忍。

　　芸苔子（微炒） 桂心（各一两） 良姜（半两）

　　为细末，醋糊丸如梧桐子大。每服五丸，不拘时，淡醋汤下。常服补血虚，破气块，甚有效。

　　锻石散 治妇人血气痛不可忍者。陈五婆方。

　　上取猪贴脊血半盏，于汤上暖，用杖子搅停后，用锻石于火上烧令黄，为末，罗过灰一钱，同血搅停，放温服，立愈。

