<!-- { "loadSidebar": true } -->
　　上用白蜜不以多少，好酒调下，已试有验。

　　治皮肤有风热，遍身生瘾疹。

　　牛蒡子（水煮一两净，晒干，炒令香） 浮萍（蒸过，焙干，等分）

　　上为细末，每服二钱，薄荷汤调下，日二服。

　　又治风气客于皮肤，搔之不已。

　　蝉蜕（洗） 大叶薄荷上等分为细末，每服二三钱，温酒调下，无时。

　　又方露蜂房（洗过，蜜炙令焦） 蛇蜕（洗，炙令焦，各等分）

　　上为细末，每服一二钱，温酒调下，不拘时。

　　治妇人风瘙瘾疹，身痒不止，宜用淋渍方。

　　马蔺 茺蔚子 白矾 白蒺藜 茵芋 羊桃根 凌霄花（各二两） 蒴 根 蓖麻叶（各一两）

　　上 咀，以水二斗，煮取一斗，去 ，于避风处洗之。

　　又方凌霄花（三两） 蒴 根（半斤）

　　上件药以水七升，煮取三升，滤去滓，入白矾末二两，搅匀，以绵渍频拭于疹上，后煮槐柳汤浴之。

　　又方 以醋浆水磨白矾涂之。

　　卷之三　杂证门下

　　痰饮

　　〔大〕妇人风痰者，由脏腑风冷、水饮停积在于胸膈所成也。人皆有痰，少者不能为妨，多者成患。但胸膈有痰饮，停于胸中，则令眼昏，亦令头眩头痛者。

　　药隐老人评曰：夫痰之为害，多因外感五邪，（五邪者，寒、暑、燥、湿、风也。）内伤七气，（七气者，喜、怒、忧、思、惊、恐、恚也。）因五邪而得者，得风为风痰，得寒为寒痰，得暑为暑痰。因七气所伤，多因妇人情性执着，不能容忍，而有些证，岂特只因风冷而成哉。所以外感五邪，内伤七气，则一身之中，血液泪汗涕唾，身中湿者，败浊变而成痰，乘间而为害也。经云：清则运为精华，浊则凝为痰饮，此之谓也。然有痰、涎、饮、沫四种相类，宜仔细详辨调治。因风而生痰者，宜服三生饮、（卒中暴厥。）星香饮、（杂病中风。）青州白丸子、（杂病中风。）化痰丸。（杂病痰饮。）因寒冷而得者，宜服降气汤、（杂病气。）黑锡丹、（杂病头痛。）养正丹。（头目眩晕。）因热而得者，宜服金沸草散、（杂病咳嗽。）柴胡半夏汤。（本条。）因暑而得者，消暑丸。（杂病伤暑。）因气滞不调，郁结而成者，宜服参苏饮、（杂病发热。）四七汤、（杂病气。）二陈汤。（杂病痰饮。）痰在上者，以瓜蒂散吐之，在下者，以控涎丹（臂痛。）利之。虽曰可吐、可下，亦要观人之盛衰，察脉之虚实，方可投之，切记不可猛吐暴下。所以初虞世有金虎、碧霞之戒也。

　　〔薛〕前证若肝经恚怒，用小柴胡汤。（伤寒少阳。）肝经风热，用钓藤散。（头目眩晕。）肝肾气虚，用川芎散。（眩晕。）脾经郁结，用济生归脾汤。（杂病健忘。）郁怒伤肝脾，用加味逍遥散。（调经。）脾虚痰逆，用白术半夏天麻汤。（杂病眩晕。）脾气虚弱，用六君子、益气汤。肺气郁滞，用二陈、（杂病痰饮。）贝母、桔梗。阴亏水泛，用六味地黄丸。（杂病虚劳。）肾虚阴火，加减八味丸。（杂病虚劳。）肾虚火不归源，八味丸。（杂病虚劳。）仍与前证互相用之。一妇人内热口干，劳则头晕，吐痰带下。或用化痰理气药，前证益盛，肢体或麻，又用祛风化痰药，肢体常麻，手足或冷或热，此脾土不能生肺金也。余用补中益气汤加茯苓、半夏、炮姜，二十余剂渐愈。又用加味逍遥散，三十余剂全愈。后因怒吐痰胸痞，或用清气化痰丸，食少痰甚，胸膈胀满，脉或浮大，或微细，余以六君倍用参、术，少加木香而康。 一妇人咳嗽胁痛，或用清肺化痰降火等剂，久不愈，更加内热晡热。若两胁或小腹内热，其咳益甚，少便自遗。余曰：此属肝经血虚火动，用六味丸加五味子，滋肾水以生肝血；用补中益气，生脾土以滋肺金而寻愈。

　　旋复花汤 治妇人风痰呕逆，不下饮食，头目昏闷。

　　旋复花 枇杷叶（去毛，炙） 川芎 细辛（去苗） 藿香 桂心 枳壳（去瓤，麸炒）

　　前胡（去芦） 人参（去芦） 半夏（姜制，各半两） 甘草（炙） 羚羊角屑 赤茯苓（各七钱半，去皮） 羌活（去芦，半两）

　　上 咀，每服五钱，水一盏半，生姜五片，煎至一大盏，去滓温服，食远日进二服。

　　天南星丸 治妇人风痰，心膈壅滞。

　　天南星（姜制） 白附子（炮） 皂角仁（炒黄） 半夏曲（各一两） 白矾（枯，五钱）

　　上为细末，酒煮面糊丸如梧子大。每服二十丸，煎生姜薄荷汤送下，食后，临卧，日进二服。

　　大半夏汤 治痰饮脾胃不和，咳嗽呕吐，饮食不入。

　　半夏 白茯苓 生姜（各二钱）

　　上姜水煎服。胃痞加陈皮。（四七汤亦善。）

　　导痰汤 治痰涎壅盛，胸膈痞塞，或咳嗽恶心，饮食少思。

　　半夏（二钱） 南星 枳实（麸炒） 茯苓 橘红（一钱） 甘草（五分）

　　上用姜十片，水煎服。

　　瓜蒂散 疗病痰胸膈痞塞，头不痛，项不强，寸脉微浮，胸中痞硬，气冲喉咽，不得息者。此为胸中有痰也，当吐之，宜此法。（方见。）

　　柴胡半夏汤 治痰热头痛，利膈，除烦闷，手足烦热，荣卫不调，肢节拘倦，身体疼痛，嗜卧少力，饮食无味。兼治五嗽痰癖。

　　柴胡（八钱） 半夏（三两半） 人参（去芦） 甘草 黄芩 麦门冬（各二两）

　　白术（二两）

　　上 咀，每服五钱，水一盏半，姜五片，枣一枚，煎至八分，去滓服。

　　卷之三　杂证门下

　　咳嗽

　　〔大〕妇人咳嗽者，由肌体虚，外受于寒热风湿所得也。肺为四脏之华盖，内统诸脏之气，外合于皮毛。若为寒热风湿所伤，邪气自皮毛而入于肺，中外皆伤，故令咳也。大抵治咳不可一概治，当以脉息辨之。其脉浮而弦者起于风，濡而弱者起于湿，洪而数者起于热，迟而涩者起于寒。风者散之，湿者燥之，热者凉之，寒者温之，虚者补之，未有不安者也。

　　〔薛〕丹溪云：春是木气上升，夏是火气炎上，秋是湿热伤肺，冬是风寒外来。当发散行痰开腠理，用二陈汤加麻黄、桔梗、杏仁。痰饮随证加药，劳嗽宜四物加竹沥、姜汁。干咳嗽难治，此证乃痰郁火邪也。用苦梗开之，夏用补阴降火，不已则成劳。上半日多嗽者，胃火也，用贝母、石膏。午后嗽者，阴虚也，用四物加炒黑黄柏、知母。黄昏嗽者，火气浮于肺也，用五味子、五倍子。五更嗽者，饮食之火流于肺也，以贝母、软石膏。肺胀而嗽，或左或右不得眠，此痰挟瘀血气滞而病，宜养血疏肝清痰，用四物加桃仁、诃子、青皮、竹沥之类。嗽而胁下痛，宜疏肝气，以青皮。挟痰实者，白芥子之类。

　　血碍气作嗽者，桃仁、大黄、姜汁丸服。治嗽多用生姜，以其辛散故也。痰因火动，逆上作嗽者，先治火，次治痰，以知母止嗽、清肺、滋阴、降火。夜嗽用清阴分之剂，若嗽多用粟壳不必疑，但要去病根，此乃收后药也。窃谓前证午前嗽，属胃火盛，用竹叶石膏汤。（伤寒瘥后病。）胃气虚，用补中益气（杂病伤劳倦。）加炒山栀。午后嗽，属阴血虚，用四物、黄柏、知母。（二味酒拌炒黑。）肾水虚，用六味地黄丸。（杂病虚劳。）黄昏嗽，用四物、五味、麦门并前丸。五更嗽用六君子。（杂病虚劳。）不得眠及两胁下痛，用六味地黄、补中益气。若因气虚腠理不密，六淫所浸，当祛外邪而实脾土。若因心火太过，当伐肝木而滋肺金。若肺金气虚，当补脾土而生肺气。若因肾水亏损，虚火炎上，当补肺肾以滋化源。大抵风邪胃火，此实热为患，易治。惟肺肾亏损，此真脏为患，最难调治。一妇人素勤苦，冬初咳嗽发热，吐血盗汗，通身作痛，或寒热往来，用化痰降火之药，口噤筋挛。此血本虚而药复损之耳。余用八味丸（杂病虚劳。）为主，佐以补中益气、麦门、五味、山药，年余而愈。一妇人咳嗽发热，呕吐痰涎，日夜约五六碗，喘咳胸痞，燥渴不食，崩血如涌。此脾土虚寒，用八味丸及附子理中汤（杂病中寒。）而愈。一妇人不得于姑，患嗽胸膈不利，饮食无味，此脾肺俱伤，痰郁于中也。先用归脾汤（杂病健忘。）加山栀、抚芎、贝母、桔梗，诸证渐愈。后以六君加芎、归、桔梗间服，全愈。一妇人咳嗽，早间吐痰甚多，夜间喘急不寐。余谓早间多痰，乃脾虚饮食所化，夜间喘急，乃肺虚阴火上冲，用补中益气加麦门、五味而愈。一妇人患咳嗽，胁痛发热，日晡益甚。余曰：此肝脾虚热而伤肺也，用加味逍遥散（调经。）加熟地黄治之而愈。后因怒气劳役，前证仍作，兼太阳痛，或寒热往来，或咳嗽遗尿，此肺气虚而尿脬失制也，仍用前散及地黄丸而瘥。一妇人久咳嗽，面色痿黄，或时 白，肢体倦怠，饮食少思，稍多则泻，此脾土虚而不能生肺金，朝用补中益气汤，夕用六君子汤为主，间佐以八珍汤，杂病虚劳。三月余渐愈。后感寒邪喘嗽，胸腹作胀，饮食不入，四肢逆冷，此中气尚虚，不能充皮毛，肥腠理，司开阖之所致也。遂用六君加生姜、桔梗而愈。

　　初虞世曰：经曰：微寒为嗽，寒甚为肠癖。古人立方治嗽，未有不本于温药，如干姜、桂心、细辛之属。以寒气入里，非辛甘不能发散，以此准之，未有不因寒而嗽也。又曰：热在上焦，因咳为肺痿。又实则为肺痈，虚则为肺痿。此人其始或血不足，或酒色滋味太过，或因服利药重亡津液，燥气内焚，肺金受邪，脉数发热，咳嗽脓血，病至于此，亦已危矣。古人立方，亦用温药，如建中之属。今人但见寒热咳嗽，率用柴胡、鳖甲、门冬、葶苈等药，旋踵受弊而不知非，可为深戒。就使不可进以温药，亦须妙以汤丸，委曲调治，无为卤莽，致伤人命。

　　〔薛〕丹溪云：阴分嗽者，多属阴虚。肺胀不得眠者难治。肺痿，专主补气养血清金。肺气有余者宜泻之，以桑白皮为主，半夏、茯苓佐之，泻其有余，补其不足。肺燥者当润之，属热者大力子、桔梗、知母、鸡子清。声哑者属寒也，细辛、半夏、生姜。肺虚者，人参、阿胶为主。阴不足者，六味地黄为要药，或知母茯苓汤。阴虚气喘，四物加陈皮、甘草以降其气，补其阴。窃谓前证嗽而鼻塞声重，风邪伤肺也，用参苏饮。（杂病发热。）面赤喘嗽，火克肺也，人参平肺散。（杂病喘。）寒热交作，肝气不和也，四君加知母、柴胡、桔梗。咳喘短气，肺虚也，人参补肺汤。（喘满。）体倦少食，脾虚也，参术补脾汤。

