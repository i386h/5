<!-- { "loadSidebar": true } -->
　　后因劳碌，头晕发热吐痰，用补中益气汤加半夏、茯苓、天麻而痊。 一妇人中脘嘈杂，口中辛辣，或咳嗽吐痰发喘，面色或白或赤，此脾气虚而肺中伏火也。用六君子加山栀、桔梗、柴胡及炒黑片芩治之，寻愈。 一妇人嘈杂吞酸，饮食少思，大便不实，此脾气虚寒而下陷。用补中益气汤加茯苓、半夏、炮姜，渐愈。又常服人参理中丸即安。 一妇人饮食后嘈杂吞酸，此食郁为痰。用六君子汤送越鞠丸渐愈，又用加味归脾汤而痊。后因怒，两胁胀痛，中脘作酸，用四君子汤送左金丸渐安，仍用六君子汤送越鞠丸而痊。

　　旋复花汤 治妇人心胸嘈杂，中脘痰饮冷气，心下汪洋，口中清水自出，腹胁急胀满痛，不欲饮食。

　　旋复花 人参 桔梗 白芍药（各一钱） 橘皮（去白，一钱半） 赤茯苓 半夏（各二钱）

　　官桂（去粗皮） 细辛 甘草（各半钱）

　　上作一服，水二盅，生姜五片，煎至一盅，食前服。

　　〔补遗〕予尝以参苏饮二分，四物汤一分交和，每四钱，生姜七片煎服，治一妇人心胸嘈杂而愈。亦名茯苓补心汤。

　　卷之三　杂证门下

　　小便淋沥

　　〔大〕妇人淋沥，由肾虚而膀胱热也。盖膀胱与肾为表里，主于水，行于脬者为小便也。若肾虚则小便频数，膀胱热则小便淋沥，甚则不通，腹胀喘急，当速治之。

　　〔薛〕前证若膀胱热结，用五淋散。若脾肺虚热，用补中益气（杂病劳倦。）加山药、五味、麦门。若脾经郁热，用加味归脾汤。（即归脾加丹皮、山栀。）若肺经郁火，用黄芩清肺饮。

　　若肝经湿热，用龙胆泻肝汤。（杂病淋。）血虚用加味逍遥散。（结核。）阴虚用六味丸（杂病虚劳。）加柴胡、山栀。大抵不渴而不利者，热在下焦血分也，用滋肾丸。渴而不利者，热在气分也，用清肺饮。尺脉数而无力者，阴火盛而阳不能化也，用六味丸、滋肾丸为主。尺脉浮而无力者，阳气虚而阴不能生也，用加减八味丸、（杂病消瘅。）滋肾丸为主。一妇人素有前患，内热体倦。余以为肝火血少，脾气虚弱，用八珍、逍遥二散，兼服月余而小便利，又用八珍汤而血气复。一妇人患前证，面青胁胀，诸药不应。余以为肝经气滞而血伤，用山栀、川芎煎服而愈。 一妇人小便不利，小腹并水道秘闷，或时腹胁胀痛，余以为肝火，用加味逍遥散加龙胆草，四剂稍愈，乃去胆草佐以八珍散加炒黑山栀兼服而瘥。

　　石韦散 治妇人小便卒然淋沥。

　　石韦 黄芩 瞿麦穗 榆白皮 木通 葵子（各一钱半） 甘草（半钱）

　　上作一服，水二盅，煎至一盅，食前服。

　　木通散 治妇人五淋。

　　木通 榆白皮 瞿麦穗 大麻仁 滑石（各一两） 葵子 贝齿 白茅根（各二两） 甘草（半两）

　　上为粗末，每服五钱，水煎空心温服。

　　桃胶散 治妇人气淋、劳淋。

　　桃胶 榆白皮（各一两） 车前子 冬瓜子 鲤鱼齿 葵子 瞿麦 木通（各半两） 枳壳（二钱半）

　　上 咀，每服四钱重，水一盏，煎至七分，去滓温服。

　　金沙散 治妇人诸淋。

　　上海金沙草阴干为末，煎生甘草汤调服二钱。

　　又方 真琥珀（研末，不以多少，） 研木香白汤调下。（此二方出陈总领方。）

　　鸡苏散 治妇人血淋。

　　鸡苏叶 木通（各二两） 生干地黄 滑石（各三两） 刺苏根（一两）

　　上为粗末，每服半两，水盏半， 竹叶三七片，煎至七分，去滓食前温服。

　　治妇人血淋及尿血涩痛方。

　　生干地黄（三两） 郁金 蒲黄（各二两）

　　上为细末，每服二钱，车前子叶煎汤调下，以利为度。

　　亦有血瘕似淋，小便不通，脐腹胀满，宜桃仁煎。（方见前积聚 瘕门血瘕条。）

　　后有用乱发方治脬转不得小便，亦可治血淋、尿血。

　　火府丹 治心经热，小便涩，及治五淋。（加甘草，为 咀煎，名导赤散。出《本事方》。）

　　生地黄（二两） 木通 黄芩（各一两）

　　上为细末，炼蜜丸如梧桐子大。每服三十丸，木通煎汤下。兼治淋沥，脐下满痛。

　　许学士云：壬戌年一卒渴病，一日饮水一斗，不食者三月，心中烦闷，时已十月。予谓曾经三伏热，与此药数服。越二日来谢云：当日三服渴止，又三服饮食如故。此本治淋，用以治渴，可谓通变也。

　　治妇人诸般淋。

　　苦杖根俗呼为杜牛膝，多取洗净锉碎，取一合，用水五盏，煎至一盏，去滓，用麝香、乳香少许调下。

　　鄞县武尉耿梦得，其内人患沙石淋者十三年，每漩痛楚不可忍，溺器中小便沙石剥剥有声，百方不效。偶得此方服之，一夕而愈。目所视也。

　　《局方》五苓散、八正散、清心莲子饮皆可用。

　　滋肾丸 治热在血分，不渴而小便不利；或肾虚足热腿膝无力，不能履地；又下焦阴虚，小便不利，肚腹肿胀，或皮肤胀裂，眼睛突出。此神剂也。

　　知母 黄柏（各酒炒，二两） 肉桂（去粗皮，二钱）

　　上各另为末，水丸如桐子大。每服二百丸，空心百滚汤下。

　　黄芩清肺饮 治肺热小便不利，宜用此药清之。

　　黄芩（炒） 山栀（炒，各一钱）

　　上水煎服。不利加盐豉二十粒。

　　五淋散 治膀胱有热，水道不通，淋沥不出，或尿如豆汁，或成砂石，或如膏汁，或热怫便血。

　　赤茯苓（一钱半） 赤芍药 山栀（各一钱） 当归 甘草（各一钱二分）

　　上入灯心，水煎服。

　　卷之三　杂证门下

　　脬转不得小便

　　〔大〕妇人脬转之病者，由脬为热所迫，或忍小便，俱令水气迫于脬，屈辟不得充张，外水应入不得入，内溲应出不得出，内外壅滞，胀满不通，故为脬转。其状少腹急痛，不得小便，甚者至死，不可治也。

　　〔薛〕前证不问男女孕妇，转脬小便不利，命在反掌，非八味丸不能救，余参前后论主治。一妇人小便淋沥，小腹胀闷，胸满喘急，诸药不应，余视为转脬之证，用八味丸料煎服，小便即利而痊。一妇人因郁怒，小便滴沥，渐至小腹肿胀，痰咳喘促，余用八味丸料煎服，小便即利而痊。

　　〔大〕滑石散 （《千金》）治妇人丈夫脬转，小便数日不通。

　　滑石（一两） 凝水石（二两） 葵子（一合）

　　上为末，以水一斗，煮取五升，时时服，一升即利。

　　又方乱发（烧灰存性） 葵子 车前子（各等分）

　　上为细末，每服二钱，茶汤调下。

　　 叶散 治妇人脬转，小便不通。亦可治男子。

　　裹茶 叶（烧灰存性，一两） 滑石（研细，半两）

　　上研停，沸汤调二钱服。

　　石韦汤 治证同前。

　　石韦（去毛） 车前子（各等分）

　　上为粗末，每服五钱，水二盏，煎至一盏，去滓服。

　　治妇人忍小便，不得根据时而起，致令脬转，经四五日，困笃欲死。

　　滑石（二两） 乱发灰（一两）

　　上研停，取桃白皮一斤熟捣，以水三盏，绞取汁，无时，温半盏调一钱服。

　　又方 以滑石末葱汤调下二钱服。

　　《千金翼》方 治妇人不得小便。

　　杏仁（七粒，去皮尖）

　　上一味，麸炒黄，细末，水调服立通。

　　又方 以紫草为末，井华水调服三指撮立通。又云：紫菀皆可用。

　　若卒暴不通，小腹膨急，气上冲心，闷绝欲死，此由异气传并膀胱，或从忧惊，气无所伸，郁闭而不流，气冲脬系不正。诊其脉，右手涩小，左手急大，宜葱白汤。

　　葱白汤方橘皮（三两） 葵子（一两） 葱白（一茎）

　　上 咀，以水五升，煮取二升，分三服。（出《指迷方》）

　　《补遗》：紫金皮为末，葱汤调下二钱。葵子汤亦可。

　　又方 胞转小便不通，炒盐半斤，囊之，乘热熨小腹。

　　〔薛〕滋肾生肝饮山药 山茱萸（肉，各一钱） 熟地黄（自制，二钱） 泽泻 茯苓 牡丹皮（各七分）

　　五味子（杵炒，五分） 柴胡（三分） 白术 当归 甘草（各三分）

　　上水煎服。

　　八味丸 治脬转小便不通，殊有神效，但世所不用，以致误人多矣。（方见杂病虚劳。）

　　一方 皂角为末，吹鼻内取嚏。

　　卷之三　杂证门下

　　小便数

　　〔大〕妇人小便数者，由肾与膀胱俱主于水，肾气通于阴，此二经俱虚而有热乘之，则小便涩，虚则小便频数也。

　　〔薛〕前证若肝经火动，用逍遥散（调经。）加龙胆草、车前子。膀胱火动，六味丸（杂病虚劳。）加麦门、五味。肝肾湿热，龙胆泻肝汤。（见便毒。）郁伤肝脾，加味逍遥散、加味归脾汤。

　　肝脾肺气虚，补中益气汤（杂病劳倦。）加麦门、五味。肝经血虚，加味逍遥散。肾气虚败，鹿茸散。如不应，用八味丸。一妇人患前证，小便频数，日晡热甚，此肝脾血虚气滞而兼湿热也，用加味逍遥散加车前子而愈。一妇人患前证，发热烦躁，面目赤色，脉洪大而虚，余谓此血虚发躁，用当归补血汤（杂病劳倦。）数剂而痊。一妇人久患前证，泥属于火，杂用寒凉止血之剂，虚证悉具。余曰：此脾胃亏损而诸经病也，当补中气为主。遂以六君、补中二汤，兼服两月余，寻愈。

　　〔大〕鹿茸散 治妇人久虚冷，小便日夜三五十行。

　　鹿茸 乌贼鱼骨 桑寄生 龙骨（各一两） 白芍药 当归 附子（各七钱半） 桑螵蛸（半两）

　　上为细末，食前温酒调下二钱。

　　桑螵蛸散 治妇人虚冷，小便数。

　　桑螵蛸（三十枚，炒） 鹿茸 牡蛎粉（二两） 甘草（二两） 黄 （半两）

　　上为细末，食前姜汤调一钱服。

　　补遗缩泉丸 治脬气不足，小便频数。

　　天台乌药 益智仁（各等分）

　　上为末，酒煮山药为糊，丸如梧子大，临睡盐酒吞七十丸。或只为末，调酒服，如不饮酒，以米饮调下。

　　又法 取糯米 一片，临睡炙令软熟啖之，仍以温酒吞，不饮酒，只汤下，多啖愈佳，行坐良久，待心空则睡，最验。

　　卷之三　杂证门下

　　遗尿失禁

　　〔大〕经云：膀胱不利为癃，不约为遗尿者，乃心肾之气传送失度之所为也。故有小便涩而遗者，有失禁而出不自知者。又妇人产蓐产理不顺，致伤膀胱，遗尿无时。又有脬寒脏冷而遗尿不禁，治之各有方。

