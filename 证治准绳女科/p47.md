<!-- { "loadSidebar": true } -->
　　〔薛〕《内经》曰：胞移热于膀胱则癃、溺血，膀胱不利为癃，不约为遗溺。注曰：膀胱为津液之腑，水注由之，然足三焦脉实，约下焦而不通，则不得小便。足三焦脉虚，不约下焦，则遗溺也。《灵枢经》曰：足三焦者，太阳之别也，并太阳之正，入络膀胱，约下焦，实则闭癃，虚则遗溺。窃谓前证若肝肾虚热，挺孔痿痹，用六味丸，如不应，用加减八味丸。阳气虚惫，膀胱积冷，用鹿茸丸，如不应，用八味丸。若脾气虚弱不能禁止，用补中益气汤加山药、山萸、五味。若肺气虚寒，前汤加桂、附。此证属虚热者多，真寒者少，治宜审察。一妇人小便自遗，或时不利，日晡益甚，此肝热阴挺不能约制，用六味丸料加白术、酒炒黑黄柏七分、知母五分，数剂诸证悉愈。若误用分利之剂，愈损真阴，必致不起。一老妇患前证，恶寒体倦，四肢逆冷，余以为阳气虚寒，用补中益气加附子三剂，不应，遂以参附汤四剂稍应，仍以前药而安。附子计用四枚，人参三斤许。

　　一妇人病愈后，小便出屎，此阴阳失于传送，名大小肠交也。先用五苓散二剂而愈，又用补中益气汤而安。

　　〔大〕鹿茸丸 治妇人久积虚冷，小便白浊，滑数不禁。

　　鹿茸（炙） 椒红 桂心 附子（炮） 牡蛎（ ） 补骨脂（炒） 石斛 肉苁蓉（酒浸）

　　鸡 （炙） 沉香（各一两） 桑螵蛸（炙，半两）

　　上为细末，酒煮面糊，丸梧桐子大。空心，温酒下三十丸。

　　又方 鹿角屑炒令黄，为细末，空心温酒调二钱。

　　又方 雄鸡 炙为末，空心酒调服二钱。

　　治妇人遗尿，不知出时。《千金翼》方。

　　白薇 白芍药（各等分）

　　上为末，酒服方寸匕，日三服，空心。

　　又方 以桑螵蛸酒炒，为细末，每服二钱，生姜汤调下。

　　又方白矾 牡蛎（各等分）

　　为细末，饮服方寸匕。亦治丈夫遗尿。

　　疗妇人遗尿不禁 雄鸡翎烧灰为末，酒服方寸匕。

　　补遗秘元丸 治内虚自汗，小便不禁。

　　白龙骨（三两） 诃子（十个，去核） 缩砂仁（一两）

　　为末，糯米粥丸梧子大。每服五十丸，空心盐油吞下。

　　又治小便不禁，用猪脬洗净，铁铲上炙熟食之，以酒咽下。

　　卷之三　杂证门下

　　小便出血

　　〔大〕夫妇人小便出血者，由心主于血，血之行身通遍经络，循环脏腑，血性得寒则凝涩，得热则流散，失其常经，溢渗入于胞内，故小便出血也。

　　〔薛〕妇人小便尿血，或因膏粱炙爆，或因醉饱入房，或因饮食劳役，或因六淫七情，以致元气亏损，不能统摄归源。若因怒动肝火者，用加味逍遥散调送发灰。肝经风热者，送子芩丸。久而血虚者，用八珍送发灰。若膏粱积热者，用清胃散加槐花、甘草。

　　房劳所伤者，用六君加柴胡、升麻。风热所伤者，用四君加防风、枳壳。凡久而亏损元气者，用补中益气为主。郁结伤脾者，用济生归脾为主，一妇人尿血，因怒气寒热，或头痛，或胁胀，此肝血虚而肝火盛，用加味逍遥散而血胀止，补中益气加蔓荆子而头痛痊。后郁怒腹痛尿血，仍用前散，加龙胆草并归脾汤治之。将愈，又因饮食所伤，复作心忡不宁，彻夜不寐，仍用前汤而痊。一妇人尿血，面黄体倦，饮食不甘，晡热作渴，此脾胃气虚不能摄血归经，用补中益气以补胃气，用归脾汤以解郁结，更用加味逍遥散以调养肝血而痊。一妇人小便出血，服四物、蒲黄之类，更加发热吐痰，加芩连之类，又饮食少思，虚证蜂起，肝脉弦而数，脾脉弦而缓，此因肝经风热，为沉阴之剂，脾伤不能统摄其血，发生诸脏而然也。余用补中益气汤、六味地黄丸而痊。

　　鹿茸散 （《大全》）治妇人劳损虚羸尿血。

　　鹿茸 当归 熟地黄 葵子 蒲黄 续断（各等分）

　　上为细末，酒调二钱，日三服。

　　发灰散 治小便尿血，或先尿而后血，或先血而后尿，亦远近之谓也。又治饮食忍小便，或走马房劳，皆致脬转，脐下急痛不通。兼治肺疽心衄内崩，吐血一两口，或舌上血出如针孔，若鼻衄吹内立已。

　　乱发烧灰（《本草》云：能疗瘀血，通关格，利水道，破 瘕、痈疽、抓尿刺、下疰、杂疮，疗脬转，通大小便，咳嗽，鼻衄。）

　　上一味，用米醋二合，汤少许，调服二钱，井华水调亦得。服药讫，即炒黑豆叶蹲其上，则通。

　　生干地黄散 治妇人尿血不止。

　　生干地黄（二两） 柏叶 黄芩（各半两） 阿胶（炒成珠，一两）

　　上为粗末，每服三钱，水一盏，姜三片，煎七分，去滓温服。

　　当归散 治妇人小便出血，或时尿血。

　　当归 羚羊角（屑） 赤芍药（各半两） 生地黄（一两） 刺蓟叶（三分）

　　上为粗末，每服三钱，水煎去滓服。

　　又方羚羊角（屑） 龙骨 当归 蒲黄（各一两） 生地黄（二两）

　　上为细末，粥饮调下二钱，食前服。

　　又方 以生地黄捣取汁，每服一小盏，日二服。

　　又方 以蒲黄末酒调二钱服之。水调亦可。

　　又方 以鹿角胶（二两，炙令黄。）以水一大盏，煎至半盏，去滓分为三服，食前服。

　　《补遗》：小便出血，竹茹一大块，水煎服。

　　又方 川牛膝去芦，浓煎服。

　　又方 当归、白芷为末，米饮下二钱。

　　又方 催生如神散，童子小便和酒调下。

　　治妇人卒伤于热，尿血 陈总领云：余顷在章贡时，年二十六，忽小便后出鲜血数点，不胜惊骇，却全不疼，如是一月，如不饮酒则血少，骇不能止。偶有乡兵告以市医张康者，常疗此疾，遂延之来，供一器清汁，云是草药，添少蜜解以水，两服而愈。既浓酬之，遂询其药名，乃镜面草，一名螺靥草，其色青翠，所在石阶缝中有之。

　　卷之三　杂证门下

　　大便下血

　　〔大〕妇人脏腑损伤，风邪易入，凡热气在内，令人下血，风气在内，亦大便血色，或如豆汁，腹中疼痛。若粪后下血者，其来远，粪前有血者，其来近。远近者，言病在上下也。妇人面无血色，时寒时热，脉浮弱，按之绝者，为下血也。

　　〔薛〕前证或饮食起居，或六淫七情失宜，以致元气亏损，阳络外伤。若膏粱积热，加味清胃散。怒气伤肝，六君、柴、芍、芎、归。郁结伤脾，加味归脾汤。脾气虚弱，六君子汤。思虑伤心，妙香散。大肠风热，四物、侧柏、荆、防、枳壳。大肠血热，四物、丹皮、柴胡。中气下陷，补中益气、茯苓、半夏。心脾不能摄血，必补脾肺之源，举下陷之气。一妇人下血不已，面色痿黄，四肢畏冷，此中气下陷，用补中益气汤送四神丸，数服而愈。光禄张淑人下血，烦躁作渴，大便重坠，后去稍缓，用三黄汤加大黄至四两方应，后用三黄汤又二十余剂而愈。此等元气，百中一二。韩地官之内脾胃素弱，因饮食停滞，服克伐之剂，自汗身冷，气短喘急，腹痛便血。或用诸补剂，皆不应。余用人参、炮附子各五钱，二剂稍应，却用六君子，每剂加炮附子三钱，四剂渐安。又用前汤，每加附子一钱，数剂乃瘥。一妇人因怒胸痞，饮食少思，服消导利气之药，痰喘胸满，大便下血。余用补中益气汤加茯苓、半夏、炮姜四剂，诸证顿愈，又用八珍加柴胡、炒栀全愈。

　　加减四物汤 治肠风下血。

　　侧柏叶（炒） 荆芥 槐花（炒） 甘草（炒，各五分） 枳壳（麸炒） 生地黄 当归川芎（各一钱）

　　上姜水煎服。

　　肠风黑神散 治肠风下血，腹疼后重，或肛门脱出。

　　败棕（烧） 木馒头（烧） 乌梅（去核） 粉草（炙，各一钱）

　　上水煎服。

　　愚按：前二证若病久中气虚弱者，必用培补脾胃为主。

　　地榆汤 治阴结便血。（骆龙吉方）

　　地榆（四两） 甘草（炒，一两半） 缩砂仁（四十七粒）

　　上每服三钱，水煎。

　　防风如神散 治风热气滞，粪后下血。

　　防风 枳壳（麸炒，各等分）

　　上每服三钱，水煎。

　　妙香散 治心气下血，温酒调下。（见杂病心痛）

　　卷之三　杂证门下

　　大便不通

　　〔大〕妇人大便不通者，由五脏不调，冷热之气结于肠胃，则津液燥竭，大肠壅塞，故大便不通也。仲景云：妇人经水过多，则亡津液，亦大便难也。大三脘散，或四物加青皮，或七宣丸、麻仁丸选而用之。

　　〔薛〕前证或大肠津液干涸，或血虚火烁，不可计其日期，饮食数多，必待腹满胀，自欲去而不能者，乃用猪胆汁润之。若妄服苦寒辛散之剂，元气愈伤，或通而不止，或成中痞之证。大抵血虚火燥，用加味逍遥散。气血俱虚，用八珍汤。燥药伤血，用四物、连翘、甘草。克伐伤气，用四君、川芎、当归。内热作渴，饮汤，脉实，用竹叶黄 汤。（杂病消瘅。）内热作渴饮冷脉涩，用四物送润肠丸。肝胆克脾土而不能输送，用小柴胡汤（伤寒少阳。）加山栀、郁李仁。肠胃气虚而不能传送，用补中益气加芍药。浓味积热而秘结，用清胃散加芍药。（杂病齿。）其有热燥、风燥、阳结、阴结，皆不宜损中气，治者审之。一妇人痰喘内热，大便不通，两月不寐，脉洪大，重按微细，此属肝肺肾亏损，朝用六味丸，夕用逍遥散各三十余剂，计所进饮食百余碗，腹始痞闷，正前所谓血虚火烁也。以猪胆汁导而通之，用十全大补汤调理而安。

　　通神散 治大便实热不通，其证心腹胀痛，手不得近，心胸烦闷而欲饮食者。

　　大黄（炒） 芒硝 槟榔 郁李仁（汤浸去皮，微炒） 桃仁（杵，各一两， 一方有木香半两。）

　　上为末，每服二钱，空心粥饮调下。

　　大麻仁丸 治肠胃风结，大便常秘而欲饮食者。

　　大麻仁（别研如膏） 大黄（炒，各二两） 槟榔 木香 枳壳（麸炒，各一两）

　　上为末，入麻仁研匀，炼蜜丸桐子大。每服二十丸，温水下。

　　皂角丸 治大肠经有风，大便秘结而不坚实者。

　　皂角（炙，去子） 枳壳（麸炒，各等分）

　　上为末，炼蜜丸桐子大。每服七十丸，空心米饮下。

　　苏麻粥 顺气滑肠。用紫苏子、麻子仁，水研取汁，煮粥食之。

　　润肠丸 治伏火风热，大肠干燥。若因失血或因肾虚，当滋肾水，最忌此丸。

　　麻子仁 桃仁（去皮尖，别研，各一两） 羌活 当归尾 大黄（煨） 皂角仁 秦艽（各五钱）

