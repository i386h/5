<!-- { "loadSidebar": true } -->
　　鳖甲散 治五种痔漏，脓血淋漓，或肿痛坚硬下坠。

　　鳖甲 露蜂房 蛇蜕 猪后悬蹄 皮（五味烧存性，各二钱） 麝香（一分）

　　上为末，每服一钱，空心生地黄煎汤调下，更敷之。

　　又方：热痛用寒水石、朴硝为末，以津调搽。

　　治法并方，详《杂病》痔门，兹不重录。

　　卷之三　杂证门下

　　脱肛

　　〔大〕脱肛者，大肠之候也。大肠虚寒，其气下陷则肛门翻出，或因产努力，其肛亦然也。

　　〔薛〕前证若大肠湿热，用升阳除湿汤。若血热，用四物、条芩、槐花。血虚，用四物、白术、茯苓。兼痔痛，用四物、槐花、黄连、升麻。中风虚弱，用补中益气汤加芍药、白术。中气虚寒，加半夏、炮姜、五味。肾虚，用六味丸。虚寒，用八味丸。夫肺与大肠为表里，肛者大肠之门，肺实热则秘结，肺虚寒则脱出。肾主大便，故肺肾虚者，多用此证。一妇人脱肛，用补中益气、加味归脾各百余剂而愈。后因分娩复脱，仍以前药各二百余剂始愈。

　　升阳除湿汤 自下而上者，引而竭之。

　　升麻 柴胡 防风 神曲（炒） 泽泻 猪苓（各半两） 苍术（一两） 陈皮 甘草（炙）

　　大麦 （各三钱）

　　上每服五钱，水煎空心服。胃寒肠鸣，加益智仁、半夏各半钱，姜枣同煎服。

　　姚和众以铁粉敷之良。（《圣惠方》亦治阴脱、阴肿。）

　　《集验方》以生铁三斤，水一斗，煮至五升，取水洗，日二次。

　　孙真人用蛤蟆皮瓶中烧多烟熏，功效玄微。

　　一方 用五倍子煎汤洗，以赤石脂末掺上托入。或脱长者，以两床相并，中空尺许，以瓷瓶盛汤，令病患仰卧浸瓶中，逐日易之，收尽为度。

　　卷之三　杂证门下

　　前阴诸疾

　　〔阴肿〕〔大〕夫妇人阴肿者，是虚损受风邪所为。胞络虚而有风邪客之，风气乘于阴，与血气相搏，令气痞涩，腠理壅闭不泄越，故令肿也。

　　〔薛〕前证若气血虚弱，用补中益气汤举而补之。肝经湿热，用龙胆泻肝汤渗而清之。若阴肿、阴痒、阴冷、阴挺，当与后论互相参看。一妇人阴中肿闷，小便涩滞，两胁作肿，内热晡热，月经不调，时或寒热。此因肝脾郁怒，元气下陷，湿热壅滞。朝用归脾汤加柴胡、升麻，解郁结，补脾气，升元气。夕用加味逍遥散清肝火，生肝血，除湿热。各数剂，诸证悉愈。又用四君、芎、归、丹皮，调补肝脾而经水如期。

　　菖蒲散 治妇人月水涩滞，阴间肿痛。

　　菖蒲 当归（各一两，炒） 秦艽（半两） 吴茱萸（半两）

　　上为粗末，每服三钱，水一盏，葱白五寸，煎至六分，空心温服。

　　《经心录》方 治妇人阴中肿痛不可忍。

　　艾叶（五两） 防风（三两） 大戟（二两）

　　上锉细，以水一斗，煮取五升，热洗，日三次，切宜避风冷。

　　《古今录验》治妇人阴肿或疮烂者，麻黄汤洗方。

　　麻黄 黄连 蛇床子（各二两） 北艾叶（一两半） 乌梅（十个）

　　上锉细，以水一斗，煮取五升，去滓热洗，避风冷。

　　又方 治妇人阴肿坚痛，白矾散。

　　白矾（半两） 甘草（半分，生） 大黄（一分，生）

　　上为细末，每用枣大，绵裹纳阴中，日两换。

　　《肘后方》疗阴中肿痛。

　　枳壳（半斤） 炒令热，以故帛裹熨，冷即换之。

　　《子母秘录》疗阴肿。铁精粉敷上。

　　《补遗》方 治阴门肿。以甘菊苗研烂，百沸汤淋洗熏浸。

　　又方 小麦、朴硝、白矾、五倍子、葱白，煮水洗。

　　又方 阴肿大，马鞭草捣烂涂之。

　　〔阴痒〕〔大〕夫妇人阴痒者，是虫蚀所为。三虫在于肠胃之间，因脏虚三虫动作，蚀于阴内，其虫作热，微则为痒，重者乃痛也。

　　〔薛〕前证属肝经所化，当用龙胆泻肝汤、逍遥散以主其内外，以桃仁研膏，和雄黄末或鸡肝，纳阴中以制其虫。一妇人胸膈不利，内热作渴，饮食不甘，肢体倦怠，阴中闷痒，小便赤涩，此郁怒伤肝脾所致，用归脾汤加山栀而愈。复因怒，患处并小腹胀痛，用小柴胡加山栀、芎、归、芍药。痛止。用逍遥散加山栀而愈。又因劳役，患处肿胀，小便仍涩，用补中益气加山栀、茯苓、丹皮而痊。一妇人阴内痛痒，不时出水，食少体倦，此肝脾气虚，湿热下注，用归脾加丹皮、山栀、芍药、生草主之而安。 一妇人阴内痒痛，内热倦怠，饮食少思，此肝脾郁怒，元气亏损，湿热所致，用参、 、归、术、陈皮、柴胡、炒栀、车前、升麻、芍药、丹皮、茯苓而瘥。若阴中有虫痒痛，亦属肝木，以桃仁、雄黄研纳阴中以杀之，仍用清肝解郁之药。有以鸡肝纳之者，乃取虫之法也。一方捣新桃叶绵裹纳阴中，日三两易。

　　大黄散 治妇人阴痒。

　　大黄（微炒） 黄芩 黄 （炙，各一两） 赤芍药 玄参 丹参 山茱萸 蛇床子（各半两）

　　上为细末，食前温酒调二钱服。

　　《广济方》疗妇人阴痒不止。

　　蚺蛇胆 雄黄 硫黄 朱砂 硝石 芜荑（各半两） 藜芦（二钱半）

　　上为细末，研停，以腊月猪脂和如膏，用故布作缠子如指，长一寸半，以药涂上，纳阴中，日一易之。易时宜用猪椒根三五两，水煮稍热洗，干拭内之效。

　　又方 小蓟不拘多少，水煮作汤热洗，日三用之。

　　崔氏疗阴痒不可忍方。

　　杏仁烧作灰，承热绵裹纳阴中，日二易之。

　　又方 蒜煮汤洗之。一方用枸杞根。

　　又方 野狼牙（二两，细锉） 蛇床子（三两） 以水三升，煮十沸，热服。

　　又方 取鸡肝承热纳阴中。如有虫，虫当尽下。

　　又方 取牛肝截五寸，绳头纳阴中，半日虫入肝，出之。猪肝亦得。

　　《圣惠方》疗阴中有虫痒且痛，目肿身黄，欲得男子，漏血下白，少气，思美食。用鲤鱼长一尺，去头肉，取骨捣末，熬黄黑，以猪脂和，以绢袋盛，如常法内阴中，至痛处即止，虫当自出。

　　〔阴痛〕《千金》疗小户嫁痛连日方。

　　甘草 生姜（各三分） 白芍药 桂心（各二分）

　　上细锉，以酒二升，煮取三沸，去滓温服神良。

　　又疗小户嫁痛单行方。

　　牛膝（五两）

　　上一味切，酒三升，煮至二升，分三服。又疗妇人嫁痛，单行太和汤。

　　大黄（三两）

　　上一味切，以酒一升，煮一沸顿服。

　　又疗妇人小户嫁痛，海螵蛸散。

　　乌贼鱼骨（二枚）

　　上一味，烧研细末，酒服方寸匕，日三。

　　《补遗》治阴肿不下，小户嫁痛。

　　冬青叶 小麦 甘草上等分，水煎洗。

　　危氏方 治妇人阴痛。用青盐炒热，以布裹熨之。

　　〔阴疮〕〔大〕妇人阴疮者，由三虫或九虫动作侵蚀所为也。诸虫在人肠胃之间，若脏腑调和，血气充实，不能为害。若劳伤经络，肠胃虚损，则动作侵蚀于阴，轻者或痒或痛，重者生疮。诊其少阴之脉滑而数者，阴中生疮也。

　　〔薛〕前证乃七情郁火，伤损肝脾，湿热下注。其外证阴中出如蛇、如菌，或如鸡冠状，或生疮湿痒，或溃烂出水，或肿闷坠痛。其内证体倦内热，经候不调，或饮食无味，晡热发热，胸胁不利，小便痞胀，或赤白带下，小水淋涩。其治法；肿痛者，四物汤加柴、栀、丹皮、胆草。湿痒者，归脾汤加柴、栀、丹皮。淋涩者，龙胆泻肝汤、白术、丹皮。溃腐者，逍遥散、山栀、川芎。肿闷坠痛者，补中益气汤、山栀、丹皮，佐以外治之法。一妇人腐溃，脓水淋漓，肿痛寒热，小便赤涩，内热作渴，肢体倦怠，胸胁不利，饮食少思。余以为肝脾亏损，用补中益气，纳柴胡、升麻各用一钱，加茯苓一钱，山栀二钱，数剂少愈；又与归脾汤加山栀，川芎、茯苓，三十余剂，诸证悉退，惟内热尚在，再与逍遥散倍用山栀而愈。 一妇人素性急，阴内痛，小便赤涩，怒而益甚，或发热，或寒热。此肝经湿热所致，用芎、归、炒栀、柴胡、苓、术、丹皮、泽泻、炒芍、车前、炒连、生草数剂渐愈，乃去黄连、泽泻，又数剂全愈。

　　补心汤 （危氏）治阴中生疮，名曰 疮，或痛或痒，如虫行状，淋沥浓水。

　　白茯苓 人参 前胡 半夏（汤洗七次，去滑） 川芎（各三分） 枳壳（去穣，麸炒）

　　紫苏 桔梗 甘草（炙） 橘皮 干姜（各半两） 当归（一两三分） 白芍药（二两）

　　熟地黄（一两半）

　　上锉散，每服四钱，水盏半，姜五片，枣一枚，同煎食前服。

　　藿香养胃汤 （危氏）治阳明经虚，不荣肌肉，阴中生疮不愈。

　　藿香 白术 白茯苓 神曲（炒） 乌药（去木） 缩砂仁 薏苡仁 半夏曲人参（各半两） 荜澄茄 甘草（炙，各三钱半）

　　上锉散，每服四钱，水盏半，姜五片，枣三枚，同煎，不以时候。

　　治阴疮方（《千金》）

　　芜荑 芎 黄芩 甘草 矾石 雄黄 附子 白芷 黄连（各六铢）

　　上 咀，取猪膏四两，合煎敷之。

　　治妇人阴疮，与男子妒精疮大同小异方。

　　黄丹 枯白矾 蓄 本（各一两） 硫黄（半两） 白蛇皮（一条，烧灰） 荆芥蛇床子（各半两，研极细）

　　上细末，另以荆芥、蛇床子煎汤温洗，软帛渗干，清油调涂。如疮湿，干末掺之。

　　治疳疮因月后便行房，致成湛浊，伏流阴道，疳疮遂生，搔痒无时。先用胡椒、葱白作汤，一日两三度淋洗，却服后药。

　　赤石脂 龙骨 黑牵牛（炒） 菟丝子（酒浸，蒸） 黄 （盐水炙） 沙苑蒺藜（炒）

　　上为末，蜜丸梧桐子大。每服二十丸，燕窝蒸酒，澄上清者吞下。

　　《肘后方》疗女人阴中生疮。

　　杏仁 雄黄 矾石（各二分） 麝香（二分半）

　　上四味，研细敷之。

　　又方 用硫黄研细敷之。

　　《古今录验》疗妇人阴中生疮，黄芩汤洗方。

　　雄黄 当归 黄芩 川芎 大黄 矾石（各二分） 黄连（一分）

　　上七味切，以水五升，煮取四升，洗疮，日三度。

　　雄黄散雄黄 川芎 辰砂 藜芦 北细辛 当归 川椒上为末，绵裹纳阴中，又敷外疮上，忌如常法。

