<!-- { "loadSidebar": true } -->
　　当归汤 治妇人阴蚀疮。凡妇人少阴脉数而滑，阴中必生疮，名曰 疮。或痛或痒如虫行状，淋露脓汁，阴蚀几尽者，此皆由心神烦郁，胃气虚弱，致气血流滞。故经云：诸痛痒疮，皆属于心。又云：阳明主肌肉。痒痛皆属于心，治之当补心养胃，外以熏洗、坐导药治之乃可。

　　当归 芍药 甘草 川芎（各二两） 地榆（三两）

　　上细切，以水五升，煮取三升，去滓熏洗，日三夜二。一方用蛇床子，不用川芎。

　　又方五倍子 甘草 滑石 黄丹（等分为末） 先以甘草汤洗，然后敷之。

　　又方真平胃散加贯众末，每二钱，煮熟猪肝拌药，纳阴户，数日可安。

　　〔阴痔〕治妇人阴中生痔。凡九窍有肉突出者，皆名为痔。

　　用乌头七个，烧存性，用小瓦罐盛酽醋淬之，乘热熏，候通手沃之良。

　　洗方 治茄子疾。

　　用茄皮、白矾、马椿头根、朴硝、泽兰，煮水熏洗，加入炒锻石少许妙。

　　敷药 治茄子疾。

　　用朴硝为末，黄荆柴烧沥调敷，或浓铁浆水调敷。

　　又方 治茄子疾。

　　用硫黄一两，大鲤鱼一尾，去头皮，入硫黄鱼肚中。故纸裹黄泥固济，火烟 尽为末，米糊丸梧桐子大。每服二十丸，温酒下。如下疽生虫，所下如柿汁臭秽，心中 痛、闷绝、虚烦甚者，不可治。

　　治茄子疾，心躁连绵，黄水易治，白水难愈。

　　用生枳壳为散，煎汤熏洗，却用绢帛包枳壳滓纳入阴中，即日渐消。

　　〔阴挺下脱〕〔大〕妇人阴挺下脱，或因胞络伤损，或因子脏虚冷，或因分娩用力所致。

　　〔薛〕前证当升补元气为主。若肝脾郁结，气虚下陷，用补中益气汤。若肝火湿热，小便涩滞，用龙胆泻肝汤。一妇人阴中突出如菌，四围肿痛，小便频数，内热晡热，似痒似痛，小便重坠，此肝脾郁结，盖肝火湿热而肿痛，脾虚下陷而重坠也。先以补中益气加山栀、茯苓、车前子、青皮，以清肝火，升脾气；更以加味归脾汤调理脾郁；外以生猪脂和藜芦末涂之而收。 一妇人阴中挺出五寸许，闷痛重坠，水出淋漓，小便涩滞，夕与龙胆泻肝汤分利湿热，朝与补中益气汤升补脾气，诸证渐愈。再与归脾汤加山栀、茯苓、川芎、黄柏，间服调理而愈。后因劳役或怒气，下部湿痒，小水不利，仍用前药即愈。

　　三茱丸 治阴中生一物所大，牵引腰腹，膨痛至甚，不思饮食，皆因多服热药及煎爆，或犯非理房事，兼意淫不遂，名阴挺。

　　食茱萸 吴茱萸（汤浸，微炒） 桔梗（水浸漉出，慢火炒） 白蒺藜 青皮（去白）

　　山茱萸肉（微炒） 舶上 香（淘去砂土，焙干，各一两） 五味子（净拣） 海藻（洗，焙）

　　大腹皮（酒洗，晒干） 川楝子（去核） 玄胡索（各一两二钱半）

　　上为末，酒糊为丸如梧子大。每服三十五丸，木通汤下。下虚加川乌炮去皮，肉桂去粗皮，各一两。腰腹痛甚加桃仁去皮尖、麸炒，别研，青皮去白，枳实去穣，各一两，真南木香七钱半服之。一方每服二钱，生地黄汤调。仍有金毛狗脊、五倍子、白矾、水杨根、鱼腥草、山黄连各一两为散，分作四服，以有嘴瓦罐煎熟，预以银锡作一长小筒，下透罐嘴，嘴上贯挺上，先熏后洗立效。更服白薇散、凌霄花少许煎。

　　一捻金丸 服前药未效却用。

　　玄胡索 舶上 香 吴茱萸（炒） 川楝子（去核） 青木香（各二两）

　　上为末，粳米饮糊丸如梧桐子大。每服三十五丸，空心木通汤服。又用梅花脑子半钱，铁孕粉一钱，水调刷上。如阴畔生 ，以凉血饮每服三钱，加凌霄花少许煎，空心服见效。

　　黄芩散 治妇人阴挺脱出。

　　黄芩 皮（炒微焦） 当归（各半两） 赤芍药（一两） 牡蛎 竹皮（各二两） 狐茎（一具，一用狐皮）

　　上治下筛，饮服方寸匕，日三。禁举重、房劳、冷食。一方以酒服二钱妙。

　　治妇人阴挺出下脱方。

　　桂心（一方作川椒） 吴茱萸（一两，生用） 戎盐（二两）

　　上药并熬令色变，捣罗为末，以绵裹如指大，纳阴中，日再易之，甚妙。

　　又方川椒 川乌头（并生用） 白芨（各半两）

　　上捣罗为末，绵裹一钱，纳阴中深三寸，腹中热即止，来日再用之。（一方无川椒）

　　又方 蛇床子（五两） 乌梅（二七枚） 以水五升，煮取三升，去滓稍热洗之，每日夜三五度用。

　　又方 硫黄 乌贼骨（各半两） 捣罗为末敷之。

　　又方 铁精细研，以羊脂调，布裹，炙令热熨之，以瘥为度。

　　又方 弊帚头烧为灰，酒服方寸匕，食前服。

　　治妇人阴下脱若肚方。

　　用羊脂煎讫，适冷暖，取涂上，以铁精敷之，多少令调，以火炙布令暖，熨肛上，渐涂内之，然后末磁石酒服方寸匕，日三。

　　熏洗法用荆芥穗、臭椿树皮、藿香叶，煎汤熏洗即入。

　　托药用蓖麻子叶有九角者好，飞过白矾为末，以纸片摊药托入。

　　掺药先以淡竹根煎汤洗，仍用五倍子、白矾为末干掺，立效。

　　敷药用温盐水洗软，却用五灵脂烧烟熏，次用蓖麻子研烂涂上，吸入。如入即洗去。

　　〔阴冷〕〔大〕妇人阴冷，因劳伤子脏，风冷客之。

　　〔薛〕前证属肝经内有湿热，外乘风冷所致。若小便涩滞，或小腹痞痛，用龙胆泻肝汤。若内热寒热，或经候不调，用加味逍遥散。若寒热体倦，饮食少思，用加味四君子。若郁怒发热，少寐懒食，用加味归脾汤。

　　一妇人阴中寒冷，小便黄涩，内热寒热，口苦胁胀，此因肝经湿热，用龙胆汤祛利湿热，用加味逍遥散调补气血而安。一妇人所患同前，更寒热呕吐，两股肿痛，先用小柴胡加山栀一剂，寒热呕吐顿止，次用龙胆泻肝汤一剂，肿痛顿消。一妇人阴中寒冷，小便澄清，腹中亦冷，饮食少思，大便不实，下元虚寒，治以八味丸月余，饮食渐加，大便渐实，又月余诸证悉愈。

　　五加皮浸酒方（《圣惠》）治妇人癖瘦阴冷。

　　五加皮 熟干地黄 丹参 杜仲（去粗皮，炙微黄） 蛇床子 干姜（各三两）

　　地骨皮（二两） 天门冬（一两） 钟乳（四两）

　　上细锉，以生绢袋盛，以酒一斗五升，渍二宿后，每服暖一大盏，空心及晚食前服。一方用枸杞子，无地骨皮。

　　治妇人阴冷方（出《大全良方》）

　　远志 干姜（生用） 莲花（各半两） 蛇床子 五味子（各一两）

　　上捣罗为末，每用兼以兔粪涂阴门，用绵裹一钱纳阴中，热即为效。

　　又方蛇床子（三分） 吴茱萸 甜葶苈（各半两） 没石子（一枚）

　　捣罗为末，绵裹枣许大，纳阴中，令腹内热为度。

　　又方蛇床子（一两） 吴茱萸（一两半，生）

　　捣罗为末，炼蜜和丸如酸枣大，以绵裹纳阴中，下恶物为度。（一方用麝香。）

　　温中坐药用蛇床子为末，白粉少许和匀相得，如枣大，绵裹纳之，自然温矣，为效。

　　八味丸 治血弱不能荣养脏腑，津液枯涩，风寒客于子脏，以致阴冷。（方见杂病虚劳。）

　　愚按：此丸果系肝脾肾虚，殊有神效。

　　胎前产后方具本门。

　　〔交接辄血出痛〕〔薛〕一妇人每交接出血作痛，此肝火动脾而不能摄血，用补中益气、济生归脾二汤而愈。若出血过多而见他证，但用前药，调补肝脾。

　　《千金》疗女人交接辄血出方。

　　桂心 伏龙肝（各二分） 为末，酒服方寸匕，搓止。

　　又方黄连（六分） 牛膝 甘草（各四分）

　　上三味细切，以水四升，煮取二升洗，日三四度瘥。

　　《补遗》：以熟艾紧裹一团，然后以绢裹纳阴中。

　　〔交接他物所伤〕〔薛〕治一妇人交接出血作痛，发热口渴欲呕，或用寒凉药前证益甚，不时作呕，饮食少思，形体日瘦。余曰：证属肝火，而药复伤脾所致也。先用六君加山栀、柴胡，脾胃健而诸证愈，又用加味逍遥散而形气复。一妇人阴肿下坠，闷痛出水，胸腹不利，小便频数，内热晡热，口苦耳鸣，此肝脾火证，用小柴胡加车前、胆草、苓、术、升麻，二剂稍愈。又用加味逍遥加升麻，数剂渐愈。乃以加味归脾加升麻、柴胡，并补中益气加山栀，数剂顿愈。仍用加味逍遥、加味归脾二药调理全愈。一妇人患前证热痛，或用寒凉败毒药，饮食不入，时欲作呕，小腹重坠。余谓此脾胃复损，元气下陷，先用补中益气汤加炮姜二剂，重坠顿愈。又加茯苓、半夏二十余剂而愈。乃以归脾汤少加柴胡、升麻，并六味地黄丸而康。

　　《集验方》疗女人交接，阳道违理，及他物所伤犯，血流漓不止方。

　　取釜底墨、断葫芦涂药纳之。

　　又疗女童交接，阳道违理，血出不止方。

　　烧发并青布末为粉涂之。

　　又方 割鸡冠血涂之。

　　《补遗》以赤石脂末掺之。又方，五倍子末掺亦良。

　　〔伤丈夫头痛〕〔薛〕当用补中益气、六味地黄以滋化源为主。

　　《集验方》 疗女人伤丈夫，四体沉重，嘘吸头痛方。

　　生地黄（八两） 芍药（五两） 香豉（一升） 葱白（一斤） 生姜（四两） 甘草（二两）

　　上六味，以水七升，煮取二升半，分三服，不得重作，忌房事。

　　《千金翼》疗诸妇人伤丈夫，苦头痛欲呕、闷。桑白皮汤。

　　桑白皮（半两） 干姜（一 ） 桂心（五寸） 大枣（二十枚）

　　上四味切，以酒一斗，煮三四沸，去滓分温服。衣适浓薄，毋令汗出。

　　《补遗》局方来复丹 治妇人与男子交接相伤，因而四肢沉重，头痛昏晕，米饮吞下五十丸。

　　卷之三　杂证门下

　　与鬼交通

　　〔大〕夫人禀五行秀气而生，承五脏神气而养。若阴阳调和，脏腑强盛，邪魅安得而干之。若摄理失节，血气虚衰，则鬼邪干其正，隐蔽而不欲见人，时独言笑，忽时悲泣，是其候也。脉息迟伏，或如鸟啄，或绵绵而来，不知度数，而面色不改，亦其候也。

　　〔薛〕前证多由七情亏损心血，神无所护而然，宜用安神定志等药，则正气复而神自安。若脉来乍大乍小，乍短乍长，亦是鬼祟，宜灸鬼哭穴。以患人两手拇指相并，用线紧扎，当合缝处半肉半甲间，灼灸七壮，若果是邪祟病者，即乞求免灸，云我自去矣。

　　茯神散 （《大全》，下同）治妇人风虚，与鬼交通，妄有所见，言语杂乱。

