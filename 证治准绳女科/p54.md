<!-- { "loadSidebar": true } -->
　　香附（一斤四两，老酒浸两宿，炒，捣碎，再焙干磨为末。四两米醋浸，同上。四两童便浸，同上。四两用山栀四两，煎浓汁，去渣，入香附浸，同上。） 泽兰（净叶六两，酒洗）

　　海螵蛸（六两，捣稍碎，炒） 当归（四两，酒洗） 川芎（三两） 白芍药（四两，酒炒）

　　怀熟地（八两，捣膏焙干）

　　各为末，用浮小麦粉，酒醋水打糊为丸如绿豆大。每日早晚服两次，忌食莱菔及牛肉、生冷。

　　调经丸香附（半斤，童便、酒、醋各浸一分，生一分，俱酒炒） 川杜仲（姜汁炒，半斤）

　　大川芎 白芍药 当归（去尾） 怀生地 广陈皮 小茴香（酒炒） 延胡索（略炒） 肉苁蓉（酒浸）

　　旧青皮（麸炒） 台乌药（炒） 枯黄芩（酒炒） 乌贼鱼骨（酥炙，以上各四两）

　　上十四味足秤，真正好料醋和面打糊为丸如梧桐子大。每服百丸，空心好酒送下。一方无陈皮、地黄，有人参、黄 各二两。

　　正元丹 调经种子。

　　香附（一斤，同艾三两，先以醋同浸一宿，然后分开制之，酒、盐、酥、童便各制四两）

　　阿胶（蛤粉炒，二两） 枳壳（四两，半生用，半麸炒） 怀生地（酒洗） 熟地（酒浸）

　　当归身（酒洗） 川芎（炒，各四两） 白芍药（八两，半生，半酒炒） 加白茯苓、琥珀治带。

　　末之，醋糊丸如桐子大。空心盐汤吞五六十丸。

　　〔子和〕戴人过谯都营中饮，会有一卒说出妻事。戴人问其故，答曰：吾妇为室女时，心下有冷积如覆盆，按之如水声，以热手熨之如冰，娶来已十五年矣，恐断吾嗣，是以去之。戴人曰：公勿黜也，如用吾药，病可除，孕可得。卒从之。戴人诊其脉，寸脉沉而迟，尺脉洪大有力，非无子之候也，可不逾年而孕。其良人叹曰：试之。先以三圣散吐涎一斗，心下平软，次服白术调中汤、五苓散，后以四物汤和之，不再月，气血合度，数月而娠一子。戴人常曰：用吾此法，无不子之妇。此言不诬。一妇人年三十四岁，梦与鬼神交，惊怕异常，及见神堂、阴司、舟楫、桥梁，如此一十五年，竟无妊娠，巫祈觋祷，无所不至，钻肌炙肉，孔穴万千，黄瘦发热引饮，中满足肿，委命于天。一日苦请戴人，戴人曰：阳火盛于上，阴水盛于下。见鬼神者阴之灵，神堂者阴之所，舟楫、桥梁水之用。两手寸脉皆沉而伏，知胸中有实痰也。凡三涌，三泄，三汗，不旬日而无梦，一月而有娠。

　　〔大〕荡胞汤 治妇人立身以来，全不产育，及断绝久不产三十年者宜服。

　　朴硝 牡丹皮 当归 大黄（蒸一饭久） 桃仁（去皮尖，各三两） 细辛 浓朴（姜汁炙）

　　桔梗 赤芍药 人参 茯苓 桂心 甘草 牛膝（去苗） 陈橘皮（以上各二两）

　　附子（炮，一两半） 虻虫（去翅足，炒焦） 水蛭（炒枯，各十枚）

　　上件以清酒五升，水六合，煮取三升，分四服，日三夜一，每相去三辰，少时更服。如常覆被少时取汗，汗不出，冬月着火笼，必下积血及冷赤脓如赤小豆汁，本为妇人子宫内有此恶物冷然。或天阴脐下痛，或月水不调，为有冷血不受胎。若斟酌下尽，气久弱大困不堪，更服亦可，二三服即止。如大闷不堪，可食酢饮冷浆一口即止。然恐去恶物不尽，不大得药力，若能忍服尽大好，一日后仍着坐导药。

　　坐导药 治全不产及断绪，服前荡胞汤恶物不尽，用此方。

　　皂角（去皮子） 吴茱萸 当归（各二两） 细辛（去苗） 五味子 干姜（炮，各一两）

　　黄葵花 白矾（枯） 戎盐 蜀椒（各半两）

　　上为细末，以绢袋大如指，长三寸余，盛药令满，缚定，纳妇人阴中，坐卧任意，勿行走，小便时去之，更安。一日一度易新者，必下清黄冷汁，汁尽止。若未见病出，可十日安之。本为子宫有冷恶物，故令无子，值天阴冷则发疼痛，须候病出尽方已，不可中辍，每日早晚用 菜煎汤薰之。

　　〔丹〕秦桂丸论 无子之因，多起于妇人，医者不求其因起于何处，遍阅古方，惟秦桂丸，其辞确，其意专，用温热药近乎人情，欣然受之，锐然服之，甘受燔灼之祸，犹懵然不悔。何者？阳精之施，阴血能摄之，精成其子，血成其胞，胎孕乃成。今妇人之无子者，率由血少不足以摄精也。血之少也，固非一端，然欲得子者，必须调补阴血，使无亏欠，乃可推其有余以成胎孕，何乃轻用热剂，煎熬脏腑，血气沸腾，祸不旋踵矣。或曰：春气温和则万物发生，冬气寒凛则万物消陨，非秦桂丸之温热，何以得子脏温暖而成胎耶？予曰：诗曰：妇人和平，则乐有子。和则血气均，平则阴阳不争。今得此药，经血必转紫黑，渐成衰少，或先或后，始则饮食骤进，久则口苦而干，阴阳不平，血气不和，疾病蜂起，焉能成胎，纵然成胎，生子亦多病而不寿，以秦桂丸耗损天真之阴也。戒之慎之。按：秦桂丸施于肥人而少其丸数，兼服调理补药亦无妨，但忌施于瘦人火多者也。

　　〔东〕妇人无子，胞门。（在关内左边二寸，灸五十壮。）又法：气门。（在关元傍各开三寸，灸五十壮。）

　　〔集〕又法：子宫（在中极傍各开三寸，针入二寸，灸三七壮。）中极〔垣〕又法：（关元二十壮，三报穴。）

　　〔甲〕绝子，灸脐中，令人有子。女子手脚拘挛，腹满疝，月水不下，乳余疾，绝子，阴痒，阴交主之。腹满疝，积聚余疾，绝子，阴痒，刺石门。（《千金》云：奔豚上少腹坚痛，下引阴中，不得小便。）女子绝子， 血在内不下，关元主之。（《千金》云：转胞不得溺，小腹满，名石水痛。）妇人子门不端，少腹苦寒，阴痒及痛，经闭不通，中极主之。妇人无子，涌泉主之。大疝绝子，筑宾主之。绝子，商丘主之。（穴在内踝前宛宛中。）

　　妇人绝产，若未曾产，阴廉主之。（刺入分半，灸下一寸。）

　　〔养精〕袁了凡先生云：聚精之道，一曰寡欲，二曰节劳，三曰息怒，四曰戒酒，五曰慎味。今之谈养生者，多言采阴补阳，久战不泄，此为大谬。肾为精之府，凡男女交接，必扰其肾，肾动则精血随之而流，外虽不泄，精已离宫，虽能坚忍者，亦必有真精数点，随阳之痿而溢出，此其验也。如火之有烟焰，岂有复反于薪者哉？是故贵寡欲。精成于血，不独房室之交，损吾之精，凡日用损血之事，皆当深戒。如目劳于视，则血以视耗。耳劳于听，则血以听耗。心劳于思，则血以思耗。吾随事而节之，则血得其养而与日俱积矣。是故贵节劳。主闭藏者肾也，司疏泄者肝也，二脏皆有相火，而其系上属于心，心，君火也，怒则伤肝而相火动，动则疏泄者用事，而闭藏不得其职，虽不交合，亦暗流而潜耗矣。是故当息怒。人身之血，各归其舍则常凝，酒能动血，人饮酒则面赤，手足俱红，是扰其血而奔驰之也。血气既衰之人，数月无房事，精始浓而可用，然使一夜大醉，精随薄矣。是故宜戒酒。《内经》云：精不足者，补之以味。然HT 郁之味，不能生精，惟恬澹之味，乃能补精耳。盖万物皆有真味，调和胜而真味衰矣。不论腥素，淡煮之得法，自有一段冲和恬澹之气，益人肠胃。《洪范》论味而曰稼 作甘，世间之物，惟五谷得味之正，但能淡食谷味，最能养精。又凡煮粥饭而中有浓汁滚作一团者，此米之精液所聚也，食之最能生精，试之有效。炼精有诀，全在肾家下手，内肾一窍名玄关，外肾一窍名牝户，真精未泄，干体未破，则外肾阳气至子时而兴，人身之气与天地之气两相吻合，精泄体破而吾身阳生之候渐晚，有丑而生者，次则寅而生者，又次则卯而生者，有终不生者，始与天地不相应矣。炼之之诀，须半夜子时即披衣起坐，两手搓极热，以一手将外肾兜住，以一手掩脐而凝神于内肾，久久习之，而精旺矣。

　　葆真丸 专治九丑之疾，言茎弱而不振，振而不丰，丰而不循，循而不实，实而不坚，坚而不久，久而无精，精而无子，谓之九丑之疾。此药补十二经络，起阴发阳，能令阳气入胸，安魂定魄，开三焦积聚，消五谷进食，强阴益子精，安五脏，除心中伏热，强筋骨，轻身明目，去冷除风，无所不治。此药平补，多服常服最妙。七十岁老人尚能育子，非常之力，及治五劳七伤无子嗣者。

　　鹿角胶（半斤，锉作豆大，就用鹿角霜拌炒成珠，研细） 杜仲（去粗皮切碎，用生姜汁一两，同蜜少许，拌炒断丝，三两） 干山药 白茯苓（去粗皮，人乳拌晒干，凡五七次）

　　熟地黄（各二两） 菟丝子（酒蒸，捣焙） 山茱萸肉（各一两半） 北五味子 川牛膝（去芦，酒蒸）

　　益智仁（去壳） 远志（泔煮，去骨） 小 香（青盐三钱同炒） 川楝子（去皮核，取净肉酥炙）

　　川巴戟（酒浸，去心，以上各一两） 破故纸 胡芦巴（同故纸入羊肠内煮，焙干各一两）

　　柏子仁（去壳，另研如泥，半两） 穿山甲（酥炙） 沉香（各三钱） 全蝎（去毒，一钱半）

　　上件各制度为极细末，以好嫩肉苁蓉四两，酒洗净，去鳞甲皮垢，开心，如有黄白膜亦去之，取净二两，好酒煮成膏，同炼蜜和前药末捣千余下，丸如桐子大。每服五十丸，淡秋石汤、温酒任下，以干物压之，渐加至百丸。服七日，四肢光泽，唇脸赤色，手足温和，面目滋润，又能消食理脾，轻身和气，语言清亮，是其效也。

　　千金种子丹 此方服之令人多子，并治虚损梦遗，白浊脱卸。（男子服。）

　　沙苑蒺藜（取净末四两如蚕种，同州者佳。再以重罗罗二两极细末，二两粗末，用水一大碗熬膏伺候） 莲须（四两极细末，金色者固精，红色者败精） 山茱萸（极细末三两，须得一斤，用鲜红有肉者佳，去复选肉制末） 覆盆子（南者佳，去复选细末二两）

　　鸡头实（五百个，去壳，如大小不一等，取细末四两） 龙骨（五钱，五色者佳，火 ，法以小砂锅入龙骨锅内，连锅 通赤，去火毒方用。）

　　上用伏蜜一斤炼，以纸粘去浮沫数次，无沫滴水中成珠者伺候，止用四两，将前五味重罗过，先以蒺藜膏和作一块，再入炼蜜，石臼内捣千余下，丸如豌豆大。每服三十丸，空心盐汤送下。忌欲事二十目。此药延年益寿，令人多子，不可尽述。

　　聚精丸 （男服。）

　　黄鱼鳔胶（白净者一斤，切碎，用蛤粉炒成珠，以无声为度） 沙苑蒺藜（八两，马乳浸两宿，隔汤蒸一炷香久，取起焙干）

