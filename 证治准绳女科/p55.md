<!-- { "loadSidebar": true } -->
　　上为末，炼蜜丸如梧子大。每服八十丸，空心温酒白汤任下。忌食鱼及牛肉。

　　五子衍宗丸 男服此药，添精补髓，疏利肾气，不问下焦虚实寒热，服之自能平秘。

　　旧称古今第一种子方，有人世服此药，子孙蕃，遂成村落之说。嘉靖丁亥，于广信郑中丞宅得之，张神仙四世孙子及数人用之殊验。

　　甘州枸杞子 菟丝子（酒蒸捣成饼，各八两） 辽五味子（一两） 覆盆子（四两，酒洗去目） 车前子（炒，二两）

　　上五品，俱择道地精新者，焙晒干，共为细末，炼蜜丸如桐子大。每服空心九十丸，上床时五十丸，白沸汤或盐汤送下，冬月用温酒送下。修合日，春取丙丁己午，夏取戊己辰戌丑未，秋取壬癸亥子，冬取甲乙寅卯，忌师尼鳏寡之人及鸡犬六畜见之。

　　十子丸 四明沈嘉则无子，七十外服之，连举子。

　　槐角子（和何首乌蒸七次） 覆盆子 枸杞子（去枯者及蒂） 桑堪子 冬青子（四味共蒸，各四两）

　　菟丝子（制，去壳，酒蒸） 柏子仁（酒浸蒸） 没石子（照雷公制） 蛇床子（蒸） 北五味子（去枯者，打碎蜜蒸。以上各二两）

　　上为末，炼蜜丸如梧桐子大。每服五、六十丸，淡盐汤下，干点心压之。

　　赵氏加味六子丸菟丝子（淘洗，酒蒸） 川牛膝（去芦，酒蒸） 麦门冬（去心，酒蒸） 山茱萸（取肉）

　　原蚕蛾 五味子（各一两三钱） 蛇床子（酒蒸，一两六钱） 车前子（淘洗，一两七钱） 大甘草（炙，一两）

　　沙苑蒺藜（马乳浸蒸） 覆盆子（各二两二钱） 破故纸（二两三钱，淘洗炒） 肉苁蓉（二两五钱，酒浸去鳞）

　　肾虽属水，不宜太冷，精寒则难成孕，如天地寒冷，则草木必无萌芽也。此方极意斟酌，不寒不热，得其中和，修合服之，如一阳初动，万物化生，二三月后，必孕成矣。前药俱焙干锉碎为末，炼蜜丸如桐子大。每服三十丸或四十丸，清盐汤送下，早晚皆服。

　　〔针灸〕治男子无子者，用熟艾一团，用盐填脐满，却于盐上随盐大小做艾丸灸之，如痛即换盐，直灸至艾尽为度，如一日灸不尽，二日三日灸之。曾效。

　　〔知时〕袁了凡先生云：天地生物必有 之时，万物化生必有乐育之时，如猫犬至微，将受妊也，其雌必狂呼而奔跳，以 乐育之气触之而不能自止耳。此天然之节候，生化之真机也。世人种子，有云：三十时辰两日半，二十八九君须算。此特言其大概耳，非的论也。《丹经》云：一月止有一日，一日止有一时，凡妇人一月经行一度，必有一日 之候于一时辰间，气蒸而热，昏而闷，有欲交接不可忍之状，此的候也。于此时逆而取之则成丹，顺而施之则成胎矣。其曰三日月出庚，又曰温温铅鼎，光透帘帏，皆言其景象也。当其欲情浓动之时，子宫内有如莲花蕊者，不拘经净几日，自然挺出阴中，如莲蕊初开，内人洗下体，以手探之自知也，但含羞不肯言耳。男子预密告之，令其自言，一举即中矣。

　　〔成胎〕丹溪云：成胎以精血之后先分男女者，褚澄之论也，愚窃惑焉。后阅东垣方有曰：经水断后一二日，血海始净，精胜其血，感者成男。四五日后，血脉已旺，精不胜血，感者成女。此论亦为未莹，何以言之？《易》曰：干道成男，坤道成女。夫乾坤，阴阳之性情也。左右，阴阳之道路也。男女，阴阳之仪象也。父精母血，因感而会，精之泄，阳之施也，血能摄之，阴之化也。精成其骨，此万物之资始于干元也。血成其胞，万物之资生于坤元也。阴阳交 ，胎孕乃凝，胎之所居，名曰子宫，一系在下，上有两歧，一达于左，一达于右。精胜其血，及刚日阳时感者，则阳为之主，受气于左子宫而男形成。精不胜血，及柔日阴时感者，则阴为之主，受气于右子宫而女形成。或曰：分男分女，吾知之矣，其有双胎者将何如？曰：精气有余，歧而分之，血因分而摄之故也。若夫男女同孕者，刚日阳时，柔日阴时，感则阴阳混杂，不属左，不属右，受气于两歧之间者也，亦有三胎、四胎、五胎、六胎者，犹是而已。或曰：其有男不可为父，女不可为母，与男女之兼形者，又若何而分之耶？予曰：男不可为父，得阳道之亏者也。女子不可为母，得阴道之塞者也。兼形者，由阴为驳气所乘而为状不一。以女兼男形者有二，一则遇男为妻，遇女为夫，一则可妻而不可夫。又有下为女体，上具男之全角，此又驳之甚者也。或曰：驳气所乘，独见于阴，而所成之形，又若是之不同耶：予曰：阴体虚，驳气易于乘也。驳气所乘，阴阳相混，无所为主，不可属左，不可属右，受气于两歧之间，随所得驳气之轻重而成形，故所兼之形，有不可得而同也。

　　娄全善云：丹溪此论极造精微，发前人之未发。是知男女之分，已定于万物资始干元之际，阴阳交 之时。昧者不悟是理，妄有转女为男之法，惑矣。夫万物皆资始于干元，独男女之分，不资始于干元乎？袁先生云：巢氏论妇人妊娠一月名始胚，足厥阴脉养之。二月名始膏，足少阳脉养之。三月名始胎，手心脉养之。四月始受水精以行血脉，手少阳脉养之。五月始受火精以成其气，足太阴养之。六月始受金精以成其筋，足阳明脉养之。七月始受木精以成其骨，手太阴脉养之。八月始受土精以成肤革，手阳明脉养之。九月始受石精以成毛发，足少阴脉养之。十月脏腑、关节、人神俱备。此其大略也。若求其细，则受胎在腹，七日一变，展转相成，各有生相大集经备矣。今妇人堕胎在三月、五月、七月者多，在二。四、六月者少，脏阴而腑阳，三月属心，五月属脾，七月属肺，皆在五脏之脉，阴常易亏，故多堕耳。如昔曾三月堕胎，则心脉受伤，须先调心，不然至三月复堕。昔曾五月堕胎，则脾脉受伤，后至五月复堕，宜先治脾。惟有一月之内堕胎，则人皆不知有胎，但知不受妊，不知其受而堕也。一月属肝，怒则堕，多洗下体，则窍开亦堕，一次既堕，则肝脉受伤，他次亦堕。今之无子者，大半是一月堕胎，非尽不受妊也，故凡初交之后，最宜将息，勿复交接，以扰其子宫，勿令怒，勿令劳，勿令举重，勿令洗浴，而又多服养肝平气之药，胎可固矣。

　　程鸣谦云：褚澄氏言男女交合，阴血先至，阳精后冲而男形成。阳精先入，阴血后参而女形成。信斯言也，人有精先泄而生男，精后泄而生女者，独何欤？东垣曰：经水才断一二日，血海始净，感者成男。四五日血脉已旺，感者成女。至于六七日后，则虽交感亦不成胎。信斯言也，人有经始断交合生女，经久断交合生男者，亦有四五日以前交合无孕，八九日以后交合有孕者，独何欤？俞子木撰《广嗣要略》着方立图，谓实阳能入虚阴，实阴不能受阳，即东垣之故见也。又谓微阳不能射阴，弱阴不能摄阳。信斯言也，世有 羸之夫，怯弱之妇，屡屡受胎，虽欲止之而不能止者。亦有血气方刚，精力过人，顾乃艰于育嗣而莫之救者，独何欤？朱丹溪论治专以妇人经水为主，然富贵之家，侍外家已多，其中宁无月水当期者乎？有已经前夫频频生育，而娶此以图其易者，顾亦不能得胎，更遣与他人，转盼生男矣，岂不能受孕于此，而能受孕于彼乎？愚以为父母之生子，如天地之生物，《易》曰：坤道其顺乎，承天而时行。夫知地之生物，不过顺承乎天，则知母之生子，亦不过顺承乎父而已。知母之顺承乎父，则种子者果以妇人为主乎？以男子为主乎？然所谓主于男子者，不拘老少，不拘强弱，不拘康宁病患，不拘精易泄难泄，只以交感之时，百脉齐到为善耳。交感而百脉齐到，虽老虽弱，虽病患，虽易泄，亦可以成胎。交感而百脉参差，虽少虽强，虽康宁，虽难泄，亦难以成胎矣。妇人所构之血，固由于百脉合聚，较之男子之精，不能无轻重之分也。孔子赞干元资始曰大，赞坤元资生曰至，得无意乎？若男女之辨，又不以精血先后为拘，不以经尽几日为拘，不以夜半前后交感为拘，不以父强母弱，母强父弱为拘，只以精血各由百脉之齐到者别胜负耳。是故精之百脉齐到，有以胜乎血则成男矣，血之百脉齐到，有以胜乎精则成女矣。至有既孕而小产者，有产而不育，有育而不寿者，有寿而黄耆无疆者，则亦精血之坚脆分为修短耳。世人不察其精血之坚脆，已定于禀受之初，乃以小产专责之母，以不育专付之儿，以寿夭专诿之数，不亦谬乎？

　　卷之四　胎前门

　　候胎

　　〔诊〕妇人怀躯七月而不可知，时时衄血而转筋者，此为躯也。衄时嚏而动者，非躯也。

　　《素问》云：妇人足少阴脉动甚者任子也。（《平人气象论》谓太溪脉也。全元起本作足少阴，王冰本作手太阴，当从全本。王注云：动脉者如豆厥厥动摇也。一说动甚谓动摇大甚也。）阴搏阳别，谓之有子。（《阴阳别论》王注云：阴谓尺中也，搏谓搏触于手也，尺脉搏击与寸脉殊别，则为有孕之兆。）

　　〔脉〕妊娠初时，寸微小，呼吸五至，三月而尺数也。脉滑疾，重以手按之散者，胎已三月也。脉重手按之不散，但疾不滑者，五月也。（此即阴搏阳别之义，言尺脉滑数，寸脉微小，而尺与寸脉别者，孕脉也）。尺脉左偏大为男，右偏大为女，左右俱大产二子，大者如实状。

　　（亦阴搏阳别之义，谓尺脉实大，与寸脉殊别，但分男左女右也，）妇人妊娠四月，欲知男女法，左疾为男，右疾为女，俱疾为生二子。（王子亨云：妊娠三部俱滑而疾，在左为男，在上为女。）遣妊娠人面南行，还复呼之，左回首者是男，右回首者是女。看上圊时，夫从后急呼之，左回首者是男，右回首者是女也。

　　娄全善云。按丹溪云男受胎在左子宫，女受胎在右子宫。斯言大契是说也。盖男胎在左则左重，故回首时慎护重处而就左也。女胎在右则右重，故回首时慎护重处而就右也。

　　推之于脉，其义亦然，胎在左则血气护胎而盛于左，故脉亦从之，而左疾为男，左大为男也。胎在右则血气护胎而盛于右，故脉亦从之而右疾为女，右大为女也。亦犹经云：阴搏阳别，谓之有子。言受胎处在脐腹之下，则血气护胎而盛于下，故阴之尺脉鼓搏有力，而与阳之寸脉殊别也。又如痈疖发上，则血气从上而寸脉盛，发下则血气从下而尺脉盛，发左则血气从左而左脉盛，发右则血气从右而右脉盛也。丹溪以左大顺男，右大顺女，为医人之左右手，盖智者之一失也。

