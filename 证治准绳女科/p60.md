<!-- { "loadSidebar": true } -->
　　〔千金〕凡妇人虚羸，血气不足，肾气又弱，或当风饮冷太过，心下有痰水者，欲有胎而喜病阻，所谓欲有胎者，其人月水尚来，颜色肌肤如常，但苦沉重愦闷，不欲食饮，又不知其患所在，脉理顺时平和，则是欲有娠也。如此经二月日后，便觉不通，则结胎也。阻病者，患心中愦愦，头重眼眩，四肢沉重，懈惰不欲执作，恶闻食气，欲啖咸酸果实，多卧少起，世谓恶食，其至三四月日以上，皆大剧吐逆，不能自胜举也。此由经血既闭，水渍于脏，脏气不宣通，故心烦愦闷，气逆而呕吐也。血脉不通，经络痞涩，则四肢沉重，挟风则头目眩也。觉如此候者，便宜服半夏茯苓汤数剂，后将茯苓丸痰水消除，便欲食也。既得食力，体强气壮，力足养胎，母便健矣。

　　〔大全〕妊娠禀受怯弱，便有阻病，其状颜色如故，脉息和顺，但觉肢体沉重，头目昏眩，择食，恶闻食气，好食咸酸，甚者或作寒热，心中愦闷，呕吐痰水，恍惚不能支持，巢氏谓之恶阻，但证有轻重耳。轻者不服药亦不妨，重者须以药疗之《千金方》以半夏茯苓汤、茯苓丸专治阻病，然此二药比来少有服者，以半夏有动胎之性，盖胎初结，虑其易散，此不可不谨也。张仲景《伤寒论》有用黄龙汤者，小柴胡汤中去半夏是也。

　　此盖为妊娠而设焉。王子亨则有白术散，《局方》则人参丁香散，杨振则有人参橘皮汤，齐士明则有醒脾饮，皆不用半夏，用之多效。李茂翁云：若左脉弱而呕，服诸药不止者，当服理血归原药则愈，经云：无阴则呕是也。

　　〔薛〕前证若中脘停痰，用二陈汤加枳壳。若饮食停滞，用六君子加枳壳。

　　若脾胃虚弱，用异功散。若胃气不足，用人参橘皮汤，兼气恼加枳壳，胸胁痞闷，再加苏梗，胁痛再加柴胡。若饮食少思，用六君子加紫苏、枳壳。头晕体倦，用六君子汤。若脾胃虚弱，呕吐不食，用半夏茯苓汤。盖半夏乃健脾气化痰滞之主药也。脾胃虚弱而呕吐，或痰涎壅滞，饮食少思，胎不安，必用茯苓半夏汤倍加白术。然半夏、白术。茯苓、陈皮、砂仁，善能安胎气健脾胃，予尝用之验矣。痰逆不食证，因食停滞，用半夏茯苓汤加枳壳，兼气恼更加柴胡。因痰壅滞，用半夏茯苓汤加白术。因风寒外伤，用参苏饮。饮食腹胀，用香砂六君子汤，寒热呕吐，人参养胃汤。一妊娠呕吐恶食，体倦嗜卧，此胃气虚而恶阻也，用人参橘皮汤，二剂渐愈；又用六君加紫苏，二剂而安。一妊娠吞酸恶心，时欲作呕，此因脾胃虚而饮食停滞，用六君加枳壳、香附，治之而愈。一妊妇停食腹满，呕吐吞酸，作泻不食，余以为饮食停滞，兼肝木伤脾土，用六君子汤以健脾胃，加苍术、浓朴以消饮食，吴茱萸所制黄连以清肝火，诸证悉愈。又以六君加砂仁调理，而脾土乃安。

　　一妊妇呕吐胁胀，或寒热往来，面色青黄，此木旺而克脾土，用六君子加柴胡、桔梗、枳壳而安。一妊妇呕吐酸水，胸满不食，此脾土虚而肝木所侮，用六君子加芍药而愈。

　　一妊妇胸腹膨胀，吐痰不食，此脾胃虚而饮食为痰，用半夏茯苓汤渐愈，又用六君子加枳壳、苏梗、桔梗而饮食如常。后因恚怒，胁胀不食，吐痰恶心，用半夏茯苓汤加柴胡、山栀而愈。

　　汪石山治一妇形质瘦小，面色近紫，产后年余，经水不通，首夏忽病呕吐，手指麻痹，拳不能伸展，声音哑小，哕不出声，医皆视为风病危之。汪诊脉皆细微近滑、曰：此妊娠恶阻病也。众谓经水不通，安有妊理？汪曰：天下之事，有常有变，此乃事之变也。脉虽细微，似近于滑，又尺按不绝，乃妊娠也。遂以四君子加二陈治之，诸证俱减，尚畏粥汤，惟食干糕香燥之物，而有生意。

　　给事游让溪夫人，病新愈月余，经事不行，呕哕眩晕，饮食艰进，医以为二阳之病发心脾，女子不月，法在不治，江 诊之，尺脉虽小，按之滑而不绝，此妊而恶阻，非凶候也。六君加砂仁，数服而安，后产一女。

　　〔金匮〕妇人得平脉，阴脉小弱，其人渴不能食，无寒热，名妊娠，桂枝汤主之。于法六十日当有此证，设有医治逆者，却一月加吐下者，则绝之。娄全善曰：绝之者，谓绝止医治，候其自安也。予尝治一二妇阻病吐，愈治愈逆，因思仲景绝之之旨，遂停药月余自安。真大哉！圣贤之言也。

　　《万全方》云：凡妊娠恶食者，以所思食任意食之必愈。

　　仲景云：妊娠呕吐不止，干姜人参半夏丸主之。

　　干姜人参半夏丸干姜 人参（各一两） 半夏（汤洗去滑，二两）

　　上三味末之，以生姜汁糊为丸，如梧子大，饮服十丸，日三服。

　　半夏茯苓汤 治妊娠恶阻，呕吐心烦，头目眩晕，恶闻食气，好食酸咸，多卧少起，百节烦疼，羸瘦有痰，胎孕不牢。

　　半夏（洗，一两二钱半） 赤茯苓 熟地黄（各七钱半） 橘红 旋复花（《千金方》无旋复，有细辛、紫苏） 人参 芍药 川芎 桔梗 甘草（各半两）

　　上 咀，每服五钱，姜七片，水煎空心服，兼服茯苓丸。若有客热，烦渴口疮，去橘红、细辛，加前胡、知母七钱半。若腹冷下痢，去地黄加炒桂心半两。若胃中虚热，大便秘，小便赤涩，加大黄七钱半，去地黄，加黄芩二钱五分。

　　茯苓丸 治妊娠阻病，心中烦闷，吐痰眩晕，先服半夏茯苓汤两剂，后服此药。

　　赤茯苓 人参 桂心 干姜 半夏（汤泡七次，炒黄） 橘皮（各一两） 白术 葛根甘草 枳壳（各二两）

　　上为细末，炼蜜丸如桐子大，每服五十丸，米饮下，日三服。一方加麦门冬。《肘后》加五味子。

　　疗妊娠心胸支满，痰逆不思饮食。

　　赤茯苓 前胡 白术 紫苏叶（各一两） 半夏 麦门冬 人参 大腹皮（各半两）

　　上为粗末，每服四钱，水一盏，姜五片，煎至七分，去滓温服。一方无腹皮、人参、有大腹子槟榔。

　　疗妊娠心膈气滞，呕吐不下，饮水，心神虚烦，四肢少力。

　　枇杷叶 半夏 麦门冬 人参 甘草（半两） 诃子肉 藿香（各一两） 赤茯苓 枳壳 陈皮（各七钱半）

　　上 咀，每服三钱，水一盏，姜三片，枣一枚，煎至七分，去滓温服。一方无诃子及枣。

　　《集验》疗妇人妊娠恶阻，呕吐不下食。

　　青竹茹 橘皮（各三两） 生姜 茯苓（各四两） 半夏（五两）

　　上细切，以水六升，煮取二升半，去滓分三服，不瘥频服。忌羊肉、饧、 等物。

　　旋复半夏汤 治妊娠恶阻，吐逆酸水，恶闻食气，多卧少起。

　　旋复花（去枝萼） 川芎 细辛（去土） 人参 甘草（炙，各七分） 当归（去芦）

　　半夏（汤泡） 赤茯苓（去皮） 干生姜 陈皮（去白，各一钱五分）

　　上作一服，水二盅，姜五片，煎至一盅，不拘时服。

　　旋复花汤 治妊娠六七个月，胎不安，呕吐。

　　旋复花（五分） 浓朴 白术 枳壳 黄芩 茯苓（各一钱五分） 半夏 芍药 生姜（各一钱）

　　上作一服，水二盅，煎至一盅，食前服。

　　上诸方并用半夏，盖取其辛以散结气，泻逆气，故呕恶自止，非专为痰设也。 娄全善曰：《大全》方论半夏动胎而不用，仲景方乃用之。予治妊娠阻病累用半夏，未尝动胎也。经云：有故无殒是也。

　　白术散 治恶阻吐清水，甚者害十余日水浆不入。

　　白术（一两） 人参（半两） 丁香（二钱半） 甘草（一钱）

　　上为细末，每服二钱，水一盏，姜五片，煎至七分，温服。

　　人参丁香散 （二方。）治妊娠恶阻，胃寒呕逆，翻胃吐食，及心腹刺痛。

　　人参 丁香 藿香叶（各二钱半）

　　上为散，每服三钱，水一盏，煎七分，去滓温服，无时。

　　又方人参 丁香 柿蒂（各二两） 甘草 良姜（各半两）

　　上为细末，每服二钱，热汤点下，无时。

　　醒脾饮子 治妊妇阻病，呕逆不食，甚者中满，口中无味，或作寒热。（此出王氏《博济方》。）

　　草豆蔻（以湿纸裹，灰火中煨令纸干，取出去皮用） 浓朴（姜制，各半两） 干姜（一两）

　　甘草（一两二钱半）

　　上为细末，每服二大钱，水一大盏，枣二枚，生姜三片，煎至八分，去滓呷服。

　　病轻者只一两服，便能食。旧有橘红二两，治寒热疟痢不食，后人去橘皮以干生姜代。干姜治老人气虚，大便秘，少津液引饮有奇效。产科医官齐士明依旧用干姜去橘皮，亦名醒脾饮子，治阻病极神验。

　　上诸方与前茯苓丸并用，丁香、干姜，惟中寒脉迟者宜之。

　　人参橘皮汤 治阻病呕吐痰水。

　　人参 橘皮 白术 麦门冬（去心，各一两） 甘草（三钱） 浓朴（制） 白茯苓（各五钱）

　　为粗末，每四钱加淡竹茹弹子大，姜三片，水同煎。

　　治妊娠呕吐不食，兼吐痰水。

　　生芦根（七分） 橘红（四分） 生姜（六分） 槟榔（二分） 枇杷叶（三分）

　　上切，水二盏，煎七分，空心热服。

　　治妊娠恶食，心中烦愦，热闷呕吐。

　　青竹茹 麦门冬（各三两） 前胡（二两） 橘皮（一两） 芦根（一握，如体热，四肢烦热者，加地骨皮一握。）

　　上切细，以水一大升，煮半升，去渣，分两服，食前。

　　上诸方内用门冬、竹茹、芦根，皆气凉而性和，有热无寒者通用之平剂也。

　　治妊娠恶食《古今录验方》人参（四两） 浓朴 生姜 枳壳 甘草（各二两）

　　水六升，煮取三升，分三服。

　　归原散 治妊娠恶阻，呕吐不止，头痛，全不入食，服诸药无效者，用此药理血归原则愈。

　　人参 甘草 川芎 当归 芍药 丁香（各半两） 白茯苓 白术 陈皮（各一两五钱）

　　桔梗（炒） 枳壳（去瓤炒，各二钱半） 半夏（汤洗七次，切、炒黄、一两）

　　上 咀，每服三钱，生姜五片，枣一枚，水同煎。

　　安胎饮 治怀胎三月、四月至九个月，日呕吐痰水，心中愦闷，头重目眩，恶闻食气，或胎动不安，腰腹疼痛，或时下血，及妊娠一切疾病，并皆治之。

　　甘草 茯苓 当归 熟地黄 川芎 白术 黄 白芍药 半夏（汤泡七次，切，炒）

　　阿胶（切，粉炒） 地榆（各等分）

　　上 咀，每服三钱，生姜四片，水煎温服，无时候。一方无半夏，地榆，有人参、桑寄生，一方无 、术、半夏、地榆，有艾叶，只是胶艾汤加白茯苓。

