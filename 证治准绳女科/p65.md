<!-- { "loadSidebar": true } -->
　　〔薛〕前证若外感风寒，内伤饮食，用藿香正气散。（杂病中风。）若食伤脾胃，用六君子汤。若阳气壅滞，用紫苏饮。（胎上逼心。）一妊妇饮食停滞，心腹胀满，或用人参养胃汤加青皮、山楂、枳壳，其胀益甚，其胎上攻，恶心不食，右关脉浮大，按之则弦。此脾土不足，肝木所侮，用六君子加柴胡、升麻而愈。后小腹痞闷，用补中益气汤升举脾气而瘥。一妊妇腹胀，小便不利，吐逆，诸医杂进温胃、宽气等药，服之反吐，转加胀满凑心，验之胎死已久，服下死胎药不能通，因得鲤鱼汤。其论曰：妊妇通身肿满，或心胸急胀，名曰胎水。遂去妊妇胸前看之，胸肚不分，急以鲤鱼汤三五服，大小便皆下恶水，肿消胀去，方得分娩死胎。此证盖因怀妊腹大，不自知觉，人人皆谓妊娠孕如此，终不知胎水之患也。

　　仓公下气汤 治妊娠心腹胀满，两胁妨闷，不下饮食，四肢无力。

　　羌活 赤芍药 甘草 槟榔 青皮 大腹皮 陈皮 赤茯苓 半夏 桑白皮 桂心（各半两） 紫苏茎（二两）

　　咀，每服三钱，水一盏，姜五片，枣一个，煎七分，去滓服，无时。《局方》分心气饮大同小异，加灯心煎。

　　诃黎勒散 疗妊娠心腹胀满，气冲胸膈烦闷，四肢少力，不思饮食。

　　诃黎勒 赤茯苓 前胡（各一两） 陈皮 大腹皮 桑白皮（各七钱半） 枳壳 川芎白术（各半两）

　　上为粗末，每服四钱，水一盏半，姜三片，枣子一个，煎至七分，去滓温服，无时。

　　安胎和气饮 治胎冷腹胀，痛引两胁，小便频数，大便虚滑。

　　诃子（面裹煨，去核） 白术（各二钱） 陈皮（去白） 高良姜（炒） 木香（不见火）

　　白芍药 陈米（炒） 甘草（炙，各一钱）

　　上作一服，水二盏，生姜五片，煎至一盅，不拘时服。忌食生冷之物。

　　治妊娠心下满，气急切痛。

　　赤茯苓（六分） 桑白皮（五分） 前胡（四分） 郁李仁 槟榔（各三分）

　　上为细末，以水一升，煮取一半，去滓，夜卧服。

　　紫苏饮 治妊娠心腹胀满，两胁妨闷。（见胎上逼心。）

　　枳壳汤 治妇人妊胎腹胀。

　　枳壳（三两） 黄芩（一两）

　　为粗末，每服五钱，水盏半，煎温服。如胎前腹满，身体沉重，加白术一两。

　　〔仲景〕妇人怀妊六七月，脉弦发热，其胎愈胀，腹痛恶寒者，少腹如扇，所以然者，子脏寒故也。当以附子汤温其脏。

　　附子汤方附子（二枚，炮去皮，破八片） 白术（四两） 茯苓 芍药（各三两） 人参（二两）

　　上五味，以水八升，煮取三升，去滓温服一升，日三服。

　　妇人伤胎怀身，腹满不得小便，从腰以上重，如有水气状，怀身七月，太阴当养不养，此心气实，当刺泻劳宫及关元，小便微利则愈。

　　卷之四　胎前门

　　胎水肿满

　　《产宝》论曰：夫妊娠肿满，由脏气本弱，因产重虚，土不克水，血散入四肢，遂致腹胀，手足面目皆浮肿，小便秘涩。陈无择云：凡妇人宿有风寒冷湿，妊娠喜脚肿，俗呼为皱脚。亦有通身肿满，心腹急胀，名曰胎水。

　　论曰：凡妊娠之人，无使气极。若心静气和，则胎气安稳。若中风寒邪气及有所触犯，则随邪而生病也。凡妊娠经血壅闭以养胎，若忽然虚肿，乃胎中挟水，水血相搏，脾胃恶湿，主身之肌肉，湿渍气弱，则肌肉虚，水气流溢，故令身肿满也。然其由有自，或因泄泻下痢，脏腑虚滑，耗损脾胃；或因寒热疟疾烦渴，引饮太过，湿渍脾胃，皆能使头面或手足浮肿也。然水渍于胞，儿未成形而胎多损坏，及其临产日脚微肿，乃胞脏水少血多，水出于外，故现微肿，则易生也。宿有寒气，因寒冷所触，故能令腹胀肿满也。

　　《产乳集》论妊娠自三月成胎之后，两足自脚面渐肿腿膝以来，行步艰辛，以至喘闷，饮食不美，似水气状。至于脚指间有黄水出者，谓之子气，直至分娩方消。此由妇人素有风气，或冲任经有血风，未可妄投汤药，亦恐大段甚者，虑将产之际费力，有不测之忧，故不可不治于未产之前也。古方论中少有言者，按《名医录》宋少主元徽中，与徐文伯微行学针法，文伯见一妊妇足肿不能行，少主脉之，此女形也。文伯诊之曰：此男胎也，在左则胎黑色。少主怒欲破之。文伯恻然曰：臣请针之，胎遂堕，男形而色黑。此妊娠足肿之说，见于古者。今巢氏《病源》中但有子烦之论，《千金》并《产宝》方亦略言之，刘禹锡《续传广信方》以为妊妇有水气而成胎，《太平圣惠》亦言之，皆非也。元丰中，淮南陈景初，名医也，独有方论治此病，方名初谓之香附散，李伯时易名曰天仙藤散也。

　　〔薛〕前证若胸满腹胀，小便不通，遍身浮肿，用鲤鱼汤。脾胃虚弱，佐以四君子。

　　若面目虚浮，肢体如水气，用全生白术散；如未应，用六君子汤。脾虚湿热，下部作肿，用补中益气加茯苓。若饮食失宜，呕吐泄泻，用六君子汤。若腿足发肿，喘闷不安，或指缝出水，用天仙藤散。脾胃虚弱，兼四君子汤；如未应，用补中益气汤。若脾肺气滞，用加味归脾汤佐以加味逍遥散。一妊妇每胎至五月，肢体倦怠，饮食无味，先两足肿，渐至遍身，后及头面，此是脾肺气虚，朝用补中益气，夕用六君子加苏梗而愈。凡治妊娠，毋泥月数，但见某经证，即用本药为善。

　　一妊妇年三十八，妊娠水肿，以鲤鱼汤加五苓散、人参。湿加苍术一钱，浓朴、陈皮五分，萝卜子炒、车前子、滑石各一钱，作一帖。若喘急加苦葶苈，小便不利加木通、灯草，甚者车前子、浚川散，其湿毒自消。防己治腰以下湿热肿，如内伤胃弱者，不可用也。

　　天仙藤散天仙藤（洗，略炒） 香附子（炒） 陈皮 甘草 乌药（不必天台者，但得软白辛而香者良）

　　上等分，净秤为细末，每服三钱，水一大盏，姜三片，木瓜三片，紫苏三叶，同煎至七分，放温澄清，空心食前服，日三服。小便利，气脉通，体轻肿渐消，更不须多服。（元丰末，王荆公居金陵，举家病，以诗赠景初曰：举族贫兼病，烦君药石功，到家何所寄，一一问征鸿。因此见方得于李伯时家传方，录于临川张右丞宅。）

　　《产宝》疗妊娠身肿有水气，心腹胀满，小便少。

　　茯苓（四两） 杏仁 槟榔（各三两） 旋复花 郁李仁（各一两）

　　上为粗末，以水六升，煮取二升，去滓分温三服。小便通即瘥。

　　崔氏疗妊娠体肿有水气，心腹急满。

　　茯苓 白术（四两） 旋复花（二两） 杏仁 黄芩（各三两）

　　上细切，以水七升，煮取二升半，分温三服。忌桃、李、雀肉。酢物。

　　疗妊娠遍身洪肿，葶苈子散二方。

　　葶苈子（一两） 白术（五两） 茯苓 桑白皮 郁李仁（各二两）

　　上为粗末，水六升，煮取二升，分三服，小便利即瘥。

　　又方泽泻 葶苈（各二两） 茯苓 枳壳 白术（各六两）

　　上细切，以水六升，煮取二升，分温两服，小便利即瘥。

　　泽泻散 治妊娠气壅，身体腹胁浮肿，喘急，大便不通，小便赤涩，宜服。

　　泽泻 木通 桑白皮 赤茯苓 枳壳 槟榔（各一钱半）

　　上作一服，水二盅，生姜五片，煎至一盅，食前服。

　　防己汤 治妊娠脾虚，通身浮肿，心腹胀满，喘促，小便不利。

　　防己（一钱半） 桑白皮 赤茯苓 紫苏茎叶（各二钱） 木香（半钱）

　　作一服，煎服法同前。

　　千金鲤鱼汤 治妊娠腹大，胎间有水气。

　　白术（五两） 茯苓（四两） 当归 芍药（各三两）

　　上细锉片，以鲤鱼一尾，修事如食法，煮取汁，去鱼不用，每服四钱，入鱼汁一盏半，生姜七片，橘皮少许，煎至七分，去滓空心服。《集验》同。

　　肾着汤 治妊娠腰脚肿。

　　茯苓 白术（各四两） 干姜 甘草（各二两） 杏仁（三两）

　　上 咀，每服四钱，水一盏半，煎至七分，食前服。

　　指迷五皮散 治胎水。寻常脾虚肿满亦治。

　　大腹皮 桑白皮 生姜皮 茯苓皮 橘皮（各等分）

　　上 咀，每服半两，水二盏，浓磨木香水一呷，同煎至八分，去滓空心温服。亦治男子脾虚肿满。

　　治妊娠两脚浮肿，名曰脆脚。因脾衰不能制水，血化成水所致。用生料平胃散，姜、枣水煎服。或为末，紫苏叶煎汤调下。

　　全生白术散 治妊娠面目虚浮，如水肿状。

　　白术（一两） 生姜皮 大腹皮 茯苓皮 陈皮（各半两）

　　上为细末，每服二钱，米饮调下，不拘时。

　　子和治妊娠从脚上至腹肿，小便不利，微渴。猪苓五两为末，以熟水服方寸匕，日三服。

　　〔丹〕子肿多湿，用山栀一撮，米饮吞下。

　　卷之四　胎前门

　　腹内钟鸣

　　〔大〕治孕妇腹内钟鸣，用鼠窟前后土为细末，研麝香酒调下二钱，其产妇立愈。

　　《补遗》治孕妇腹中儿哭，用川黄连浓煎汁，令母常呷之。

　　〔薛〕按《产宝》云：小儿在腹中哭，其治法亦用空房中鼠穴土或黄连煎浓汁饮之即止，想即是证，又云：脐带上疙瘩，儿含口中，因妊妇登高举臂，脱出儿口，以此作声，令妊妇曲腰就地如拾物状，仍入儿口即止。然黄连性寒，麝香开窍，当酌量用之。

　　卷之四　胎前门

　　积聚

　　〔素〕黄帝问曰：妇人重身，毒之何如？岐伯曰：有故无殒，亦无殒也。帝曰：愿闻其故，何谓也？岐伯曰：大积大聚，其可犯也，衰其大半而止，过者死。《至真要论》〔丹〕血块如盘，有孕难服峻剂，此方主之。

　　香附子（醋煮，四两） 桃仁（去皮尖，一两） 海粉（醋煮，二两） 白术（一两）

　　上为末，面糊丸服。

　　卷之四　胎前门

　　孕痈

　　治孕痈立效。

　　乌药（研，出洪软白香辣者良）

　　上用五钱，水一盏，牛皮胶一片，同煎至七分，温服。

　　《补遗》治孕中有痈。薏苡仁煮汁饮之。

　　〔薛〕按孕痈即是腹内患痈，如前法不应，宜用牡丹皮散或薏苡仁汤。（方见外科内痈）

　　卷之四　胎前门

　　伤食

　　〔大〕经云：饮食自倍，肠胃乃伤。又云：阴之所生，本在五味。阴之五宫，伤在五味。若妊子饮食不节，生冷毒物，恣性食啖，致伤脾胃，故妊娠伤食，最难得药，唯此二方最稳捷。（木香丸、白术散。）

