<!-- { "loadSidebar": true } -->
　　〔薛〕米食所伤，用六君加谷 。面食所伤，用六君加麦 。肉食所伤，用六君加山楂。若兼寒热作呕，乃肝木侮脾土，用六君加柴胡、生姜。兼呕吐腹痛，手足逆冷，乃寒水侮土，六君加姜、桂，不应，用钱氏益黄散。（幼科脾脏。）若元气下陷，发热作渴，肢体倦怠，用补中益气汤。（杂病。劳倦。）若泄泻色黄，乃脾土之真色，用六君加木香、肉果。

　　若作呕不食，腹痛恶寒，乃脾土虚寒，用六君加木香、姜、桂。若泻在五更侵晨，饮食少思，乃脾肾虚弱，五更服四神丸，（泄泻。）日间服白术散，如不应，或愈而复作，或饮食少思，急用八味丸，（杂病虚劳。）补命门火以生脾土为善。边太常侧室，妊娠泄泻，自用枳、术、黄连之类，腹闷吐痰，发热恶寒，饮食到口即欲作呕，强匙许即吞酸不快，欲用祛痰理气。余曰：此因脾胃伤而痰滞中脘，若治痰气，复伤脾胃矣。遂以参、术、炮姜为未，丸如黍粒，不时含咽三五丸，渐加，至三日后，日进六君子汤而寻愈。进士王缴征之内怀妊泄泻，恶食作呕。余曰：脾气伤也。其夫忧之，强进米饮。余谓饮亦能伤胃，且不必强，俟脾胃醒，宿滞自化，饮食自进。不信，别用人参养胃汤饮之，吐水酸苦；又欲投降火寒药。余曰：若然，则胃气益伤也。经云：损其脾胃者，调其饮食，适其寒温。后不药果愈。

　　加味理中汤人参 白术 白芍药 白茯苓 干姜 黄连 藿香叶 木香 诃子肉 肉果 甘草（各一钱）

　　水二盅，生姜参片，大枣二枚，煎一盅，饥时服。

　　余方并详第二卷泄泻及杂病泄泻门。

　　卷之四　胎前门

　　滞下

　　〔薛〕治痢之法，当参前篇。其下黄水，乃脾土亏损，真色下陷也，当升补中气。若黄而兼青，乃肝木克脾土，宜平肝补脾。若黄而兼白，乃子令母虚，须补脾胃。若黄而兼黑，是水反侮土矣，必温补脾胃。若黄而兼赤，乃心母益子，但补中益气。若肠胃虚弱，风邪客之，用胃风汤，或胎气不安，急补脾胃而自安矣。凡安胎之药，当临病制宜，不必拘用阿胶、艾叶之类。地官胡成甫之内，妊娠久痢，自用消导理气之剂，腹内重坠，胎气不安，又用阿胶、艾叶之类不应。余曰：腹重坠，下元气虚也。胎动不安，内热盛也。遂用补中益气汤而安，又用六君子汤全愈。壶仙翁治汤总兵夫人妊娠病痢不止。

　　翁诊其脉，虚而滑，两关若涩，此由胎气不和，相火炎上而有热，似痢实非也。乃用黄芩、白术以安胎，四物、生地黄以调血，数剂而安。当归芍药汤 治妊娠下痢腹痛。（即当归芍药散，见前心腹痛。）

　　〔本〕治妇人胎前产后赤白痢。

　　生姜（年少者百钱，老者二百钱，取自然汁） 鸭子（一枚）

　　上将鸭子打破，倾入姜汁内搅匀，煎八分，入蒲黄三钱，再煎五七沸，空心热服，立效。

　　〔无〕妊娠下痢赤白，绞刺疼痛。

　　鸡子（一枚，乌鸡者佳。破孔倾出清，留黄用之） 黄丹（一钱，入鸡子壳内同黄搅匀，以浓纸糊牢，盐泥固济，火上煨焙干，为细末）

　　上每服二钱，米饮调下。一服愈者是男，二服愈者是女。

　　〔大〕治妊娠素弱，频并下痢，腹痛羸瘦，面色痿黄，不进饮食。

　　浓朴（一两半） 白术 熟地黄 川芎 白芍药 当归 干姜 人参（各一两） 诃子（三钱）

　　甘草（一钱）

　　上 咀，每服四钱，姜三片，水煎。

　　又方 治妊娠下痢，腹痛小便涩。

　　当归 黄 （各一两） 糯米（一合）

　　上细切，和匀，水煎分四服。

　　〔罗〕大宁散 治妊娠下痢赤白灰色，泄泻疼痛垂死者。

　　黑豆（三十五粒） 粟壳（二两，半生半炒） 甘草（二两，半生半炒）

　　上为粗末，都作一服，生姜三片同煎，食前服。

　　治妊娠挟热下痢，亦治男子常痢。

　　黄连 黄柏（各一升） 山栀仁（二十枚）

　　上 咀，每服五钱，水二盏，浸二时久，煮十余沸，顿服。若呕加陈皮（一两半） 生姜（三两）

　　黄连汤 治妊娠下痢赤白，脓血不止。

　　黄连（二两） 浓朴（姜制） 阿胶（炙） 当归 干姜（各一两半） 艾叶 黄柏（各一两）

　　上为细末，空心米饮调下方寸匕，日三服。

　　疗妊娠白脓痢，腹中冷。

　　干姜（四两） 赤石脂（六两） 粳米（一升，炒黄）

　　上用水七升，煎取二升，温分三服。

　　浓朴散 治妊娠下痢，黄水不绝。

　　浓朴（姜炙，三两） 黄连（三两） 肉豆蔻（一枚，连皮用）

　　上为粗末，水煮顿服。

　　草果饮 治妊娠脏气本虚，脾胃少弱，脏腑虚滑，腹脐疼痛，日夜无度。

　　浓朴（姜制，二两） 肉豆蔻（一个，面裹煨）

　　上 咀，每服三钱，姜三片，水同煎。

　　卷之四　胎前门

　　大小便不通

　　〔大〕夫妊娠大小便不通，由脏腑之热所致。若大肠热则大便不通，小肠热则小便不利，大小肠俱热，则大小便俱不通，更推其因而药之。

　　〔薛〕前证若大肠血燥，用四物汤加条芩、桃仁。大肠气滞，用紫苏饮加杏仁、条芩。肠胃气虚，用六君子加紫苏、杏仁。肝脾蕴热，用龙胆泻肝汤。心肝虚热，用加味逍遥散加车前子。亚卿李蒲汀侧室，妊娠大小便不利，或用降火理气之剂，元气反虚，肝脉弦急，脾脉迟滞，视其面色，青黄不泽。余曰：此郁怒所致也，用加味归脾汤为主，佐以加味逍遥散而安。主政王天成之内，妊娠痢疾，愈后二便不通，其家世医，自用清热之剂未效。余诊其脉浮大而涩，此气血虚也。朝用八珍汤加桃仁、杏仁，夕用加味逍遥散加车前子而瘥。

　　《短剧》疗妊娠子淋，大小便并不利，气急，已服猪苓散不瘥，宜服甘遂散下之。

　　甘遂散方用泰山赤皮甘遂（二两）

　　上一味为末，以白蜜二合和服如豆大一粒，觉心下烦，得微下者，日一服。下之后，还服猪苓散。不得下，日两服，渐加至半钱，以微利为度。（《经心录》同。此药太峻，不可轻用。）

　　猪苓散 疗妊娠小便涩痛，兼治胎水。

　　猪苓（五两，去皮） 为末，白汤调方寸匕加至二匕，日三夜二。不瘥，宜转下之，服前药。

　　葵子汤 （《古今录验》二方。）治妊娠得病六七日以上，身热入脏，大小便不利，安胎除热。

　　葵子（二升） 滑石（四两，碎）

　　上以水五升，煮取一升，去滓尽服，须臾当下，便愈。

　　又方 葵子（一合） 川朴硝（二两） 每服三钱，水煎温服。

　　治妊娠大小便不通，心腹胀满妨闷，不欲饮食，手足烦热。

　　槟榔 赤茯苓 大腹皮 木通 郁李仁（去皮尖） 北五味（各一两） 桑寄生甘草 苦梗（各半两）

　　上为粗末，每服三钱，水一盏，煎至六分，温服。

　　治妊娠大小便不通，热闭心膈，腹胁胀闷，妨害饮食。

　　大黄 木通 槟榔（各一两） 枳壳（七钱半） 大腹子（三枚） 诃子（四个，去核，半生半煨）

　　上为末，以童便一盏，葱白二寸，同煎至六分，调下二钱。

　　当归散 治胎前诸疾，或因怒中气冲子脏或冲脬脉，腹急肚胀，腰腹时疼，不思饮食，四肢浮肿，气急时喘，大便忽难，小便忽涩，产门忽肿。

　　当归（一两） 赤茯苓 枳壳 白芍药 川芎（各二两） 川白姜（炮） 木香（煨） 粉草（各半两）

　　上 咀，每服三大钱，水一盏半，生姜三片，煎至八分，去滓无时温服。如禀受气弱及南人，枳壳减半。如气实及北人，于内加分两服之。或连日大便秘涩，加蜜同煎。

　　初虞世治妊娠大便秘涩方。

　　枳壳（三两） 防风（二两） 炙草（一两）

　　上为细末，沸汤点服一二钱，空心日三。

　　又治虚羸大便秘方。

　　枳壳（制） 阿胶（炒，各等分）

　　上为细末，炼蜜和剂，杵二三千下，丸如梧子大，别研滑石末为衣。温汤下二十丸，半日来未通，再服三十丸，止于五十丸。

　　又方车前子（一两） 大黄（炒，半两）

　　上为细末，每服三钱，空心蜜汤调下。

　　大腹皮汤 治妊妇大小便不通。

　　枳壳 大腹皮 赤茯苓（各一两） 甘草（二钱）

　　上为末，葱白汤调下二钱。

　　《补遗》局方八正散 治妊妇心经蕴热，脏腑秘结，大肠不通，小便赤涩癃闭。（见杂病淋。）上陈良甫氏所录诸方，今并存之。纳甘遂、朴硝，非至实至危，不得已而为之，不可轻用，其它亦宜审订而用之。仍味薛氏之说，而参之以杂病诸方法，庶无误也。

　　卷之四　胎前门

　　小便不通

　　〔大〕妊娠小便不通，为小肠有热，传于胞而不通耳。若兼心肺气滞，则致喘急。陈无择云：妊娠胎满逼胞，多致小便不利。若心肾气虚，清浊相干，则为诸淋。若胞系了泪，小便不通，名曰转胞。若胎满尿出，名曰遗尿。

　　〔丹〕转胞病胎妇禀受弱者，忧闷多者，性躁急者，食味浓者，大率有之。古方皆用滑利疏导药，鲜有应效。因思胞为胎所压，展在一边，胞系了戾不通耳。胎若举起，悬在中央，胞系得疏，水道自行。然胎之坠下，必有其由。一日吴宅宠人患此，脉之两手似涩，重取则弦，左手稍和。予曰：此得之忧患，涩为血少气多，弦为有饮，血少则胞弱而不能自举，气多有饮，中焦不清而隘，则胞知所避而就下，故喜坠。遂以四物汤加参、术、半夏、陈皮、生甘草、生姜空心饮，随以指探喉中，吐出药汁，候少顷气定，又与一帖，次日亦然，如是八帖而安。此法果为的确，恐偶中耳。后有数人历历有效，未知果何如耶？仲景云：妇人本肌盛头举身满，今反羸瘦举中空减，胞系了戾，亦致胞转。其义未详，必有能知之者。一妇人四十一岁，妊孕九个月，转胞小便不出，三日矣。下急脚肿，不堪存活，来告急。予往视之，见其形瘁，脉之右涩而左稍和，此饱食而气伤，胎系弱，不能自举而下坠，压着膀胱，偏在一边，气急为其所闭，所以水窍不能出也。转胞之病，大率如此。予遂制一方补血养气，血气既正，胎系自举，则不下坠，方有安之理。遂作人参、当归身尾、白芍药、白术、带白陈皮、炙甘草、半夏、生姜，煎浓汤与四帖，任其叫啖。

　　至次早，又与四帖，药渣作一帖，煎令顿饮之，探喉令吐出此药汤，小便立通，皆黑水。

