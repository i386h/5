<!-- { "loadSidebar": true } -->
　　后就此方加大腹皮、枳壳、青葱叶、缩砂仁二十帖与之，以防产前后之虚，果得就蓐平安，产后亦健。一妇人妊娠七八个月，患小便不通，百医不能利，转加急胀，诊其脉细弱。予意其血气虚弱，不然水载其胎，故胎重坠，下压住膀胱下口，因此溺不得出。若服补药升扶胎起，则自下。药力未至，愈加急满。遂令一老妇用香油涂手，自产门入托起其胎，溺出如注，胀急顿解。一面却以人参、黄 、升麻、大剂煮服，或少有急满，仍用手托放取溺，如此三日后，胎渐起，小便如故。

　　〔薛〕前证亦有脾肺气虚，不能下输膀胱者；亦有气热郁结膀胱，津液不利者；亦有金为火烁，脾土湿热，甚而不利者；更当详审施治。司徒李杏冈仲子室，孕五月，小便不利，诸药不应。余曰：非八味丸不能救。不信，别用分利之药，肚腹肿胀，以致不起。

　　儒者王文远室，患此小腹肿胀几至于殆，用八味丸一服，小便滴沥，再以前丸之料，加车前子一剂即利，肚腹顿宛而安。

　　〔仲〕问曰：妇人病饮食如故，烦热不得卧而反倚息者，何也？师曰：此名转胞，不得溺也。以胞系了戾，故致此病。但利小便则愈，宜肾气丸主之。（即八味丸。方见杂病虚劳。

　　每以酒下十五丸至二十丸，日再服。）

　　〔产〕疗小便不通及胞转。

　　桑螵蛸捣末，米饮服方寸匕，日三。

　　〔仲〕妊娠有水气，重身，小便不利，洒淅恶寒，起即头眩，葵子茯苓散主之。

　　葵子（一斤） 茯苓（三两）

　　上二味杵为散，饮服方寸匕，日三服，小便利则愈。

　　妊娠小便难，饮食如故，归母苦参丸主之。

　　当归 贝母 苦参（各四两）

　　上为末，炼蜜丸如小豆大。饮服三丸，加至十丸。（男子加滑石半两。）

　　〔大〕治妊娠卒不得小便。

　　杏仁一味去皮尖，捣丸如绿豆大，灯心汤吞七丸，立利。

　　〔丹〕朱宅妇人三十余岁，怀胎四个月，大小便闭，因与通利，冬葵子等药已通，但气未顺。此由性急，血耗气乱，须和其气，滋其血乃安。

　　陈皮 青皮 芍药（一钱） 人参 归身尾 川芎 地黄 白术（半两） 茯苓 木通 甘草（二分）

　　独圣散 治妊娠小便不通。

　　上用蔓荆子为末，每服二钱，食前浓煎葱白汤调下。

　　卷之四　胎前门

　　淋

　　〔大〕妊娠小便淋者，乃肾与膀胱虚热不能制水。然妊妇胞系于肾，肾间虚热而成斯证，甚者心烦闷乱，名曰子淋也。

　　〔薛〕前证若颈项筋挛，语涩痰甚，用羚羊角散。（身体痛。）若小便涩少淋沥，用安荣散。若肝经湿热，用龙胆泻肝汤。（前阴诸疾。）若肝经虚热，用加味逍遥散。腿足转筋而小便不利，急用八味丸，缓则不救。若服燥剂而小便频数或不利，用生地黄、茯苓、牛膝、黄柏、知母、芎、归、甘草。若频数而色黄，用四物加黄柏、知母、五味、麦门、玄参。若肺气虚而短少，用补中益气加山药、麦门。若阴挺痿痹而频数，用地黄丸。若热结膀胱而不利，用五淋散。（淋。）若脾肺燥不能化生，宜黄芩清肺饮。（淋。）若膀胱阴虚，阳无所生，用滋肾丸。（淋）。若膀胱阳虚，阴无所化，用肾气丸。一妇人每怒发热胁胀，小便淋涩，如遇经行，旬余未已。受胎三月，因怒前证复作。朝用加味逍遥散，夕用安胎饮各二剂而安。五月又怒，复下血如经行，四日未止，仍用前药而愈。一妊娠饮食后因恼怒，寒热呕吐，头痛恶寒，胸腹胀痛，大便不实，其面青色，小便频数，时或有血，服安胎止血之剂益甚。

　　余曰：寒热呕吐而腹胀，此肝木克脾土而元气伤也。大便不实而面青，此饮食伤脾，兼肝侮土也。小便频数而有血，此肝热传胞而兼挺痿也。用六君子加枳壳、紫苏、山栀二剂，脾胃顿醒。又用加味逍遥散加紫苏、枳壳二剂，小便顿清。后节饮食调理而安。

　　地肤大黄汤 （《外台》）疗妊娠子淋宜下。

　　川大黄 地肤草（各三两） 知母 黄芩 猪苓 赤芍药 通草 川升麻 枳实甘草（各二两）

　　上 咀，每服四钱，水一盏，煎七分，去滓温服。

　　疗妊娠患淋，小便涩不利，小腹水道热痛。

　　冬葵子（一升） 芍药（二两） 黄芩 赤茯苓 车前子（各三两）

　　上 咀，以水七升，煎至二升，温分三服。

　　疗妊娠数月，小便淋沥、疼痛，心烦闷乱，不思饮食。

　　瞿麦穗 赤茯苓 桑白皮 木通 葵子（各一两） 黄芩 芍药 枳壳 车前子（各半两）

　　上为粗末，每服四钱，水一盏，煎至六分，温服。

　　安荣散 治妊娠小便涩少，遂成淋沥。

　　麦门冬（去心） 通草 滑石 人参 细辛（各二钱） 当归（去芦，酒浸） 灯草 甘草（各半钱）

　　上为细末，每服二钱，不拘时，麦门煎汤调服。

　　大腹皮散 治妊娠大小便赤涩。

　　大腹皮 枳壳（去白，麸炒） 甘草（炙，各一钱） 赤茯苓（去皮，三钱）

　　上为细末，每服二钱，不拘时，浓煎葱白汤调下。

　　《经心录》疗妊娠患子淋，小便数，出少或热疼痛，及子烦。

　　地肤子（三两）

　　上细切，水四升，煮取二升半，去滓分三服，日三服。

　　《补遗》治胎前诸般淋沥，小便不通。

　　槟榔 赤芍药（各等分）

　　上锉，每服五钱，水煎温服，甚效。

　　猪苓散 疗妊娠子淋，小便涩痛。（方见前大小便不通。）

　　卷之四　胎前门

　　遗尿

　　〔薛〕若脬中有热，宜用加味逍遥散。若脾肺气虚，宜用补中益气汤加益智。若肝肾阴虚，宜用六味丸。一妊妇遗尿内热，肝脉洪数，按之微弱，或两太阳作痛，胁肋作胀。余以为肝火血虚，用加味逍遥散、六味地黄丸寻愈。后又寒热，或发热，或恚怒，前证仍作。用八珍散、逍遥散兼服，以清肝火、养肝血而痊。

　　白薇散 疗妊娠胎满，不知小便出时。（见前三卷遗尿。）

　　桑螵蛸散 治妊娠小便不禁。

　　桑螵蛸（二十枚，炙黄）

　　上为细末，每服二钱，空心米饮调下。

　　又方 益智仁为末，米饮下，亦效。

　　卷之四　胎前门

　　尿血

　　〔大〕妊妇劳伤经络，有热在内，热乘于血，血得热则流溢渗入脬，故令尿血也。

　　〔薛〕前证因怒动火者，宜小柴胡汤加山栀。因劳动火者，宜用补中益气汤。若因浓味积热，宜用清胃散（杂病齿。）加犀角、连翘、甘草。若因肝经血热，宜用加味逍遥散。若因脾气下陷，宜用补中益气汤。若因脾虚血热，宜用加味逍遥散。一妊妇因怒尿血，内热作渴，寒热往来，胸乳间作胀，饮食少思，肝脉弦弱，此肝经血虚而热也。用加味逍遥散、六味地黄丸兼服渐愈。又用八珍汤加柴胡、丹皮、山栀而痊。

　　《千金》疗妊娠卒下血及子淋方。

　　葵子（一升，研）

　　上以水五升，煮取二升，分温三服。

　　又方 生艾叶（一斤，研。冬用干者亦得）

　　上以酒五升，煮取二升，分三服。

　　又方 生地黄（一升，切）

　　上以酒四升，煮取二升，分温三服。亦疗落身后血。

　　续断汤 治妊娠下血及尿血。

　　当归 生地黄（各一两） 续断（半两） 赤芍药（二钱半）

　　上为末，空心葱白煎汤调下二钱。

　　疗妊娠尿血方。

　　阿胶 熟地黄（各等分）

　　上为细末，空心粥饮调下二钱。

　　补遗姜蜜汤 治妊娠小便尿血。

　　生姜（七片） 蜜（半盏） 白茅根（一握）

　　上入水，浓煎服。

　　五苓散去桂加阿胶。（炒）同为粗末，每服四钱，用车前子、白茅根浓煎温服。

　　又方 白茅根浓煎汤，吞酒蒸黄连丸。

　　卷之四　胎前门

　　眼目

　　一妇将临月，忽然两目失明，不见灯火，头痛眩晕，项腮肿满，不能转颈，诸治不瘥，反加危困。偶得消风散服之，病减七八，获安分娩。其眼吊起，人物不辨，乃以四物汤加荆芥、防风，更服眼科天门冬饮子，二方间服，目渐稍明。大忌酒、面，煎炙、鸡、羊、鹅、鸭、豆腐、辛辣热物并房劳。此证因怀妊多居火间，衣着太暖，伏热在内，或酒面炙爆太过，以致胎热也。

　　天门冬饮子 治妊娠肝经风热，上攻眼目，带吊失明。

　　天门冬（去心） 知母 茺蔚子 五味子 防风（去芦） 茯苓（去皮） 川羌活（去芦）

　　人参（各一钱）

　　上作一服，水二盅，生姜三片，煎至一盅，食后服。

　　卷之四　胎前门

　　脏躁悲伤

　　陈良甫记管先生治一妊娠四五个月，脏躁悲伤，遇昼则惨凄泪下，数欠，象若神灵，如有所凭。医与巫皆无益，与仲景大枣汤，一投而愈。

　　〔薛〕前证或因寒水攻心，或肺有风邪者，治当审察。一妊妇无故自悲，用大枣汤二剂而愈。后复患，又用前汤佐以四君子加山栀而安。一妊妇悲哀烦躁，其夫询之，云：我无故但自欲悲耳。用淡竹茹汤为主，佐以八珍汤而安。

　　〔仲景〕妇人脏躁悲伤欲哭，象如神灵所作，数欠伸，甘麦大枣汤主之。

　　甘麦大枣汤方甘草（三两） 小麦（一升） 大枣（十枚）

　　上以水六升，煮取三升，温分三服。亦补脾气。

　　许学士云：乡里有一妇人，数欠伸，无故悲泣不止，或谓之有祟，祈禳请祷备至，终不应，予忽忆《金匮》有一证云：妇人脏躁悲伤欲哭，象如神灵所作，数欠伸者，宜甘麦大枣汤。予急令治药，尽剂而愈。古人识病制方，种种绝妙如此。

　　淡竹茹汤 治妊妇心虚惊悸，脏躁悲伤不止。又治虚烦甚效。

　　麦门冬（去心） 小麦 半夏（汤泡。各二两半） 人参 白茯苓（各一两半）

　　甘草（一两）

　　上锉散，每服四钱，姜五片，枣一枚，淡竹茹一团，如指大，同煎温服。

　　又方 治胎脏躁，自悲、自哭、自笑。

　　上以红枣烧存性，米饮调下。

　　卷之四　胎前门

　　妊病可下胎断胎

　　〔大全〕妊娠羸瘦，或挟疾病，脏腑虚损，气血枯竭，既不能养胎，致胎动而不坚固，终不能安者，则可下之，免害妊妇也。

　　〔薛〕前证宜用腰腹背痛门方论主之。其胎果不能安者，方可议下，慎之慎之。

