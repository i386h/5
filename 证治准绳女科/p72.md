<!-- { "loadSidebar": true } -->
　　〔薛〕小产重于大产，盖大产如栗熟自脱，小产如生采破其皮壳，断其根蒂也。但人轻忽致死者多。治法宜补形气，生新血，去瘀血。若未足月，痛而欲产，芎归补中汤倍加知母止之。若产而血不止，人参黄 汤补之。若产而心腹痛，当归川芎汤主之。胎气弱而小产者，八珍汤固之。若出血过多而发热，圣愈汤。汗不止，急用独参汤。发热烦躁，肉 筋惕，八珍汤。大渴面赤，脉洪而虚，当归补血汤。身热面赤，脉沉而微，四君、姜、附。东垣云：昼发热而夜安静，是阳气自旺于阳分也，昼安静而夜发热，是阳气下陷于阴中也，如昼夜俱发热者，是重阳无阴也。当峻补其阴。王太仆云：如大寒而甚，热之不热，是无火也。热来复去，昼见夜伏，夜发昼止，时节而动，是无火也。如大热而甚，寒之不寒。是无水也。热动复止，倏忽往来，时动时止，是无水也。若阳气自旺者，补中益气汤，阳气陷于阴者，四物二连汤。重阳无阴者，四物汤，无火者，八味丸。无水者，六味丸。一妊妇五月服剪红丸堕胎，腹中胀痛，服破血药益甚，手按之愈痛。余曰：此峻药重伤，脾胃受患，用八珍倍参、 、半夏、乳、没，二剂痛止，数剂全愈。史仲子室，年甫二十，疫胎堕，时咳，服清肺解表，喘急不寐，请视。余曰：脾土虚不能生肺金，药重损之，与补中益气加茯苓、半夏、五味、炮姜，四剂渐愈；再往视，又与八珍加五味及十全大补汤而全愈。陈氏妇张，素怯弱，生女自乳，因病疥年余，遂致羸困，复因执丧礼劳顿，数欲眩仆。一日感气，忽患心脾高肿作疼，手不可按，呕吐不止，六脉微细之极。陈翁自以脉虽虚而病形则实，误臆诸痛不可补气，乃用青皮、香附、吴萸等药而愈。继复患疟且堕胎，又自投理气行血之药，病去元气转脱，再投参、补剂不应矣。六脉如丝欲绝，思非附子不能起，因亟请薛诊之，云：此由理气损真之误也。连投参、 、归、术、附子、姜、桂六剂，间用八味丸五日，眠食渐甘，六脉全复。

　　薛谕之云：向使心脾疼时即服此药，疟亦不作矣。一妊妇堕胎，昏愦不省，自汗发搐，时吐痰，自用养血化痰之剂，昏愦不省，痰涎涌出，彼以为中风，欲用祛风化痰。予曰：此属脾气虚寒所致，遂用十全大补加炮姜二十余剂，寻愈。

　　生地黄汤 治妊娠胎气损动，气血不调，或 扑闪坠，以致胎堕，堕后恶滞不尽，腹中痛。

　　生干地黄（焙，一两） 大黄（暴，煨） 芍药 白茯苓（去黑皮） 当归（切炒）

　　细辛（去苗） 甘草（炙） 黄芩（去黑皮） 桂（去粗皮。各半两）

　　上 咀，每服五钱匕，水一盏半，入生姜、大枣拍碎，同煎至一盏，去滓不拘时温服。

　　人参汤 治半产后血下过多，心惊体颤，头目运转，或寒或热，脐腹虚胀疼痛。

　　人参 麦门冬（去心，焙） 生干地黄（焙） 当归（洗，焙） 芍药 黄白茯苓（去皮） 甘草（炙。各一两）

　　咀，每服三钱，水一盏，煎至七分，去滓食前温服。

　　〔大〕堕胎后复损经脉，而下血不止，甚则烦闷至死，皆以调补胃气为主。

　　〔薛〕前证若肝经血热，用四物、参术、山栀。肝经风热，用防风、黄芩丸，肝经怒火，用加味逍遥散。脾经气虚，用四君、归、地。脾经郁滞，用加味归脾汤。气滞不和，用紫苏饮。骨气下陷，用补中益气汤。

　　人参黄 汤 治小产气虚，血下不止。

　　人参 黄 （炒） 当归 白术（炒） 白芍药（炒） 艾叶（各一钱） 阿胶（炒，二钱）

　　上作一剂，水煎服。

　　治妊娠损动，下血不止，腹痛，宜服此。

　　阿胶（一两，炒） 艾叶（半两）

　　水一大盏，煎六分，去滓空心服。

　　治妊娠损动下血不止方。

　　甘草（一两，炙） 阿胶（二两） 鸡子（一个）

　　上以水二大盏，煮甘草一盏，三分，去滓下鸡子、胶，候胶烊，搅匀分三服。

　　龙骨散 疗因损娠，下恶血不止。

　　龙骨 当归 地黄（各二两） 艾叶（一两，炒） 地榆 阿胶 芍药 干姜（各一两半）

　　蒲黄（一两二钱半） 牛角 （炙焦，二两半。共为细末）

　　上食前用米饮调下二钱。

　　《千金》疗落胎下血不止方。

　　上以生地黄汁一小盏，调代赭石末一钱，日三服。

　　治妊娠下血不止疼痛方。亦治小便不禁。

　　家鸡翎（烧灰） 细研，以温酒调下二钱，如人行五里再服，以效为度。

　　《千金》疗妊娠胎堕下血不止方。

　　以丹参（十二两） 细切，酒五升，煮取三升，分三服。

　　《补遗》催生如神散，妙。

　　又方 香附子为末，米饮调下。

　　当归酒 治妊娠堕胎后血不出。

　　当归（炙，令香） 芍药（炒，各二两）

　　咀，每服三钱匕，无灰酒一盏，入生地黄汁一合，银器内慢火煎至七分，去滓温服，以恶血下为度。

　　乌金散 治妊娠堕胎后恶血不下，兼治诸疾血病。

　　好墨（二两，折、二寸挺子，烧通赤，用好醋一升，蘸七遍，又再烧通赤，放冷，别研为末） 没药（研） 麒麟竭（各二钱半） 麝香（一钱）

　　上为细末，每服温酒调下一钱匕。如血迷心，用童便加酒，调下二钱匕。

　　治妊娠堕胎后血不出，少腹满痛。

　　用羚羊角烧灰，细研如面，每服三钱，不拘时，以豆淋酒调下。

　　治妊娠堕胎下血不尽，苦烦满欲极，时发寒热狂闷。

　　鹿角屑（一两，熬）

　　上用水一大盏，煎豉一合，取汁六分，分三服，调鹿角屑二钱服，日三，须臾血下。

　　红蓝花散 治堕胎后血不出奔心，闷绝不识人。

　　红蓝（微熬过） 男子发（烧存性） 京墨（烧红） 血竭（研） 蒲黄（隔纸炒，各等分）

　　上为细末，以童便小半盏，调二钱服之，立效。

　　白蜜汤 治堕胎后恶血不出。

　　白蜜（二两） 生地黄（取汁，一盏） 酒（半盏）

　　上汁与酒，共入铜器中煎五七沸，入蜜搅匀，分两服，服三剂，百病可愈。

　　猪膏饮 治堕胎血不出上抢心，疼痛烦愦。

　　猪膏（七合） 白蜜（三合） 生地黄（切，二两）

　　上先将猪膏、地黄相和，煎令赤色，去地黄，纳蜜搅匀，分温二服，相次再服。

　　当归汤 治妊娠堕胎，胞衣不出。

　　当归（切，炒） 牛膝（酒浸，切、焙。各一两半） 木通（锉） 滑石（研，各二两）

　　冬葵子（炒，二合） 瞿麦穗（一两）

　　上 咀，每服三钱，水一盏半，煎至七分，去滓温服。未下再服，以下为度。

　　地黄汤蒲黄（炒） 生姜（切，炒。各二钱半） 生地黄（半两，以铜、竹刀切，炒）

　　上以无灰酒三盏，于银器内同煎至二盏，去滓分三服，未下再作服。

　　泽兰汤泽兰叶（切，研） 滑石末（各半两） 生麻油（少许）

　　上以水三盏，先煎泽兰至一盏半，去滓，入滑石末并油，更煎三沸，顿服之，未下更服。

　　蒲黄酒（作丸名槐子丸。）

　　蒲黄（炒，一合） 槐子（十四枚，为末）

　　上以酒三盏，煎至二盏，去滓分温二服，未下更作服。又治妊娠不足月，欲产腹痛，为末，蜜丸酒下。

　　治堕胎胞衣不出，腹中 痛，牵引腰脊。（下并《圣惠》。）

　　用蚁窟土三升炒热，帛裹拓心下，胞自出也。

　　又方 好墨细研末，温酒调下二钱，频服效。

　　治妊娠胎死腹中，衣不出，及产后卒有别病，欲至野狼狈方。

　　刺热羊血饮一小盏，极效。

　　又方 以水 其面、神验，加醋少许。

　　又方 洗儿水半盏，令母服，其衣即出，勿令产妇知。

　　又方 治胞衣未下，腹满则杀人。

　　用水一碗，煮猪脂一两，煎十数沸，和脂服之当下。

　　又方（出《如宜方》） 以鸡子一枚，取清吞之。

　　又方（出《如宜方》） 用铁斧烧令通赤，投酒中沸定，则出饮之。

　　当归川芎汤 治小产后瘀血心腹痛，或发热恶寒。

　　当归 川芎 熟地黄（自制） 白芍药（炒） 玄胡索（炒） 红花 香附 青皮（炒）

　　泽兰 牡丹皮 桃仁（各等分）

　　上水煎，入童便、酒各小半盏服。

　　若以手按腹愈痛，此瘀血为患，宜此药或失笑散消之。若按之不痛，此是血虚，宜四物、参、苓、白术。若痛而作呕，此是胃虚，宜六君子。若痛而作泻，此是脾虚，宜六君子送二神丸。

　　芎 汤 治堕胎心腹疼痛。

　　芎 芍药 白术 阿胶（炒令燥） 甘草（炙，各一两）

　　上 咀，每服三钱，水一盏，入艾叶、糯米、生姜，同煎至六分，食前服。一方无白术，有人参。

　　当归散 治产后气血虚弱，恶露内停，憎寒发热。

　　当归 白芍药（炒） 川芎 黄芩（炒，各一两） 白术（五钱）

　　上为细末，温童便调下二钱。

　　圣愈汤 治血虚心烦，睡卧不宁，或五心烦热。

　　熟地黄（酒拌蒸半日） 生地黄（酒拌） 川芎 人参（各七钱五分） 当归（酒拌）

　　黄（炒，各五钱）

　　上水煎服。

　　当归补血汤 治肌热躁热，目赤面红，烦渴引饮，昼夜不息，脉洪大而虚，重按全无，此脉虚血虚也，若误服白虎汤，必死。

　　当归（三钱） 黄 （一两）

　　上水煎服。

　　四物二连汤 治血虚发热，或口舌生疮，或昼安夜热。

　　当归 川芎 熟地黄 芍药 胡黄连 宣黄连（各一钱）

　　上作一剂，水煎服。

