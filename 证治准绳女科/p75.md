<!-- { "loadSidebar": true } -->
　　胜金散 郭稽中云：产难者，因儿转身，将儿枕血块破碎，与胞中败血壅滞，儿身不能便利，是以难产。急服胜金散消散其血，使儿自易生。陈无择云：多因儿未转顺，坐草太早，或努力太过，以致胞衣破而血水干，产路涩而儿难下，宜先服催生如神散以固其血，设或逆生横产，当用前法针刺之。

　　麝香（一钱，研） 盐豉（一两，以青布裹了烧红，急研细）

　　上取秤锤烧赤，淬酒中，以酒调服一钱。

　　〔行气〕催生汤 治妊娠欲产，痛阵尚疏，难产经三两日不生，胎死腹中，或产母气乏委顿，产道干涩。才觉痛密，破水后便可服。

　　苍术（二两，米泔浸洗，锉，炒黄） 小浓枳壳（去穣，麸炒） 白桔梗 薄陈皮（去白）

　　杨芍药 川白芷 大川芎 大当归（去尾，各一两） 交趾桂（去粗皮，不见火） 半夏（汤洗）

　　粉草 麻黄（去节） 军姜（去皮） 浓朴（去粗皮，锉，姜汁炒） 南木香（不见火）

　　杏仁（去皮尖，另研） 白茯苓（各五钱）

　　上为末，每服二钱，顺流水温暖调下，若觉热闷，白蜜汤下，或锉散入真米醋一合煎。

　　方内用杨芍药、肉桂，能开通子宫，其余药皆助气之盛，关窍自通。麻黄内通阳气，阳气盛则血行，血行即产矣。外却寒邪，去积聚，皆得其宜。寒月用之甚确，隆暑不宜轻服。但以五苓散用葵子、灯心煎汤调下，却暑清魂，滑胎易产。胞浆先破，则胎干难产，用白蜜、清油，侵以热酒，令得所，顿服，胎气既润，即分娩矣。

　　难产缩砂 香附（醋炒） 枳壳 甘草 滑石上为末，白汤调服。

　　〔行血〕《本草》主难产。捣益母草取汁七大合，煎减半，顿服立产。无新者，以干者一大握，水七合煮服。

　　〔丹〕易产天麻丸 天麻（即益母草，六月间带根花叶采，晒干，不以多少，）为末，炼蜜丸龙眼大，临产熟水嚼一丸，能除产后百病。

　　佛手散（方及加减法，见胎产大法。）

　　如圣散 专治孕妇难产。

　　紫苏叶 当归（各等分）

　　上 咀，每服三五钱，用长流水煎服。如无流水，以水顺搅动，煎服即下。

　　又方 取本夫 带五寸，烧存性，酒调服下。

　　又方 取槐树东枝，令产妇把之，易产。

　　又方 用紫苏煎汤，调益元散服之，即产。

　　无忧散 治胎肥气逆，临蓐难产。

　　当归（去芦，酒浸） 川芎 木香（不见火） 白芍药 枳壳（去白，盐炒） 甘草（炙，各一钱半）

　　乳香（另研） 血余（烧存性，另研。各半钱）

　　上作一服，水二盅，煎至一盅，入乳香、血余和匀，不拘时服。

　　〔固血〕治胞浆先破，恶水来多，胎干不得下时，须先与四物汤补养血气，次更浓煎葱汤，放冷，令坐婆洗产户，须是款曲洗，令气上下通畅，更用酥调滑石末涂产户里，次服神妙乳朱丹，或葵子如圣散。

　　催生如圣散 治逆产横生，瘦胎。

　　百草霜 香白芷（不见火，为末）

　　上二味，等分研匀，每服二大钱，于临产时以童便并少米醋打为膏，沸汤调下。

　　《集验》用酒、童便各半盏同煎，才沸即热服，不过再服即产。（丹溪用芎归汤调血，血得黑则止。

　　此药大能固血，免得干生。）

　　妇人临产累日气尽不能生，兼恶露出尽，胞干终不产者，用赤小豆一斗，水九升，煮令熟，去豆滓，以阿胶三两，入豆汁溶化，每服止半盏，未产再服，即出。

　　〔破血〕半夏汤 治胎干而不能产。

　　半夏曲（一两半） 大黄（五钱） 肉桂（七钱半） 桃仁（三十枚，微炒）

　　上为粗末，先服四物汤一二服，次服半夏汤，姜三片水煎。

　　又方 当归为末，酒调方寸匕，服之。

　　七圣散 临产腰疼方服。

　　延胡索 没药 白矾 白芷 姜黄 当归 桂心（各等分）

　　上为末，临产阵痛时，烧铧刃铁（即犁头。）令通赤，淬酒调下三钱，服一两杯立产。

　　胜金散 治难产，逐败血，即自生。若横逆则转正，子死腹中则胎软膨宽即产。祖宗秘传，千金不授。

　　王不留行 酸浆草（死胎倍用） 茺蔚子 白蒺藜（去刺） 五灵脂（行血宜生用，各等分）

　　上为散，每服三钱，取利方水一盏半，入白花刘寄奴子一撮，同煎温服，大效。

　　〔外取〕如圣膏 治产难并治胞衣不下，兼治死胎。

　　蓖麻子（七粒）去壳，细研成膏，涂脚心，胞即下，速洗去，不洗肠出。却用此膏涂顶上，肠自缩入。一方，蓖麻子百粒，雄黄一钱，细研，用如上法。

　　催生万金不传遇仙丹蓖麻子（十四粒，去壳） 朱砂（研） 雄黄（研，各一钱半） 蛇蜕（一尺，烧存性）

　　一方，蓖麻子三粒。

　　上为末，浆水饭和丸如弹子大。临产时先用椒汤淋渫脐下，次安药一丸于脐中，用蜡纸数重覆上，阔帛束之，头生下，急取去药。一丸可用三次。

　　三麻四豆脱衣裳，研碎将来入麝香，若有妇人遭产难，贴在脐中两分张。（用蓖麻子三粒，巴豆四粒，去壳，入麝研细，贴脐中。）

　　立圣丹 治产难危急者。

　　寒水石（四两，二两生用，二两 赤）

　　上同研细，入朱砂同研如深桃花色，每用三分，井花水调如薄糊，以纸花剪如杏叶大，摊上贴脐心，候干再易，不过三上，便产。横逆恶候，死胎不下并治，神验。（寒水石非方解石，即今人谓软石膏是也。此方异人所传，妙。）

　　〔杂方〕《图经》云：令产妇两手各握石燕一枚，须臾子下。

　　救产难经日不生，云母粉半两，温酒调服，入口即产，万不失一。（陆氏云：已救三五百人，效。）

　　治横逆产理不顺，用伏龙肝细研，每服一钱，酒调服，其土从儿头上戴出，妙。

　　〔世〕如神散 治催生累效，灵妙之理，人所难通，用实殊效。

　　临产时令人路上寻破草鞋一双，取耳烧灰，温酒调下三钱匕。得左足者男，右足者女，覆者死，侧者有惊，果是神奇。用此送催生丸尤妙。

　　胜金丹 治难产神妙。败兔毫笔头一枚，烧灰研细，捣生藕汁一盏下之。若产母虚弱及素有冷疾者，恐藕冷动气，即于重汤内暖过服，立产。

　　〔针灸〕〔东〕妇人将产，预先胎破，恶水长流，坐草早，无血可养，枯竭。独阴（五分，在足小指第三节间。） 承阴（一寸五分）

　　〔玉〕催生，难产及死胎。太冲（八分，补百息。） 合谷（补） 三阴交（五分，泻，立时分解。）

　　足小指节（三壮。《心术》多此一穴。）产子上冲逼心。巨阙（令正坐，用抱头抱腰微偃，针入六分，留七呼，得气即泻，立苏。如子掬母心，生下手心有针痕。子顶母心，人中有痕。向后枕骨有痕。是其验也。神效。） 合谷（三分，留三呼，补之。） 三阴交（五分，泻寸吸。）

　　〔张仲文〕横产、难产。右脚小指尖头（灸三壮，立产。）

　　〔集〕又法 独阴（同上法，取灸七壮，禁刺。） 合谷（补） 三阴交（泻）

　　〔桑〕难产。三阴交〔治验〕淳于意治 川王美人怀子而不乳，召臣意往，饮以莨KT 药一撮，以酒饮之，旋乳。意复诊其脉而脉躁，躁者有余病，即饮以消石一剂，出血，血如豆比五六枚。

　　滑伯仁治一妇难产，七日而不乳，且食甚少。伯仁视之，以凉粥一盂，捣枫叶煎汤调，啖之旋乳。或诘其理，滑曰：此妇食甚少，未有无谷气而生者。夫枫叶先生先落，后生后落，故以作汤饮也。

　　庞安常治一妇产七日而子不下，百治不效。庞视之，令其家人以汤温其腰腹，自为上下拊摩，孕者觉肠胃微痛，呻吟间生一男，其家惊喜而不知所以。庞曰：儿已出胞，但一手误执母肠不能脱，非符药所能为，吾隔腹扪儿手所在，针其虎口，痛即缩手，所以遽生，无他术也。取儿视之，右手虎口，针痕存焉。一妇累日产不下，服催生药不效。庞曰：此必坐草太早，心下怀惧，气结而不行，非不顺也。《素问》云：恐则气下。盖恐则精神怯，怯则上焦闭，闭则气逆，逆则下焦胀，气乃不行矣。以紫苏饮一服便产。及治妇人子悬证。（紫苏饮见胎上逼心。）

　　吴茭山治一妇产难，三日不下，服破血行经之药，俱罔效。吴因制一方，以车前子为君，冬葵子为臣，白芷、枳壳为佐使，巳服午产。众医异之。吴曰：《本草》谓催生以此为君，《毛诗》采 苡以防产难是也。

　　刘复真遇府判女产不利，已敛。刘取红花浓煎，扶女于凳上，以绵帛蘸汤 之，连以浇帛上，以器盛水，又暖又淋，久而苏醒，遂生男子。盖遇严冬血冷，凝滞不行，温即产见，亦神矣哉。

　　一医宿客店，值店妇产数日不下，下体已冷，无药甚窘。以椒、橙、茱萸等煎汤，可下手则和脐腹入门处皆淋洗之，气温血行遂产。

　　〔交骨不开〕〔薛〕交骨不开，产门不闭，皆由元气素弱，胎前失于调摄，以致血气不能运达而然也。交骨不开，阴气虚也，用加味芎归汤、补中益气汤。产门不闭，气血虚也，用十全大补汤。地官李孟卿娶三十五岁女为继室，妊娠虑其产难，索加味芎归汤四帖备用，至期果产门不开，止服一帖，顿然分娩。上舍费怀德之室，产门不开，两日未生，服前药一剂，实时而产。上舍传此方，用之者无有不验。一妇人分娩最易，至四十，妊娠下血甚多，产门不开，与前汤一剂，又以无忧散斤许，煎熟时时饮之，以助其血而产。

　　加味芎归汤 主交骨不开，不能生产。

　　川芎 当归（各一两） 自死龟板（一枚，酥炙） 妇人头发（生男女多者，一握，烧存性）

　　上为散，每服五钱，水煎服，约人行五里即生。如胎死亦下。灼过龟板亦可。

　　卷之四　胎前门

　　下死胎法

　　产难子死腹中者，多因惊动太早，或触犯禁忌，致令产难，胞浆已破，无血养胎，枯涸而死故也。须验产母舌，若青黑，其胎死矣，当下之。大法：寒者热以行之，热者凉以行之，燥者滑以润之，危急者毒药下之。

　　〔热剂〕乌金散 治难产热病，胎死腹中，或因颠仆，或从高坠下，或房室惊搐，或临产惊动太早，触犯禁忌，或产时未到，经血先下，恶露已尽，致胎干子死，身冷不能自出。但视产妇面赤舌青，是其候也。面青舌赤，母死子活。唇青吐沫，子母俱毙。又有双胎，或一死一活，其候难知，临时观变可也。

