<!-- { "loadSidebar": true } -->
　　熟地黄（洗，切，焙干，酒炒） 真蒲黄 大当归 交趾桂 杨芍药 军姜（去皮） 粉草（各一两） 小黑豆（四两） 百草霜（五钱）

　　上为末，每用二钱，米醋半合许，沸汤六七分浸起温服。疑二之际，且进佛手散，酒水合煎二三服探之。若未死子母俱安，若胎已死，立便逐下。的知其胎死，进此药后更进香桂散，须臾如手推下。常用催生，更加好滑石末半两，葵子五十粒捶碎，黄柞叶七八片，葱白二寸，顺流水煎汤调下。盖滑石能利小便，柞叶行气逐血，葱白内通阳气，气盛血行即产矣。

　　〔大全〕下死胎方 桂枝（二钱） 麝香当门子（一个） 同研，暖酒服，须臾如手推下。（一名桂香散。）

　　此药比之用水银等不损血气。（赵和叔传）一方单用桂末一钱，痛时童便调下，名救苦散。

　　一稳婆之女，勤苦负重，妊娠，腹中阴冷重坠，口中甚秽。余意其胎必死，令视其舌，果青黑。与朴硝半两许服之，随下秽水而愈。一妇胎死，服朴硝而下秽水，肢体倦怠，气息奄奄。用四君为主，佐以四物、姜、桂调补而愈。

　　〔寒剂〕治妊娠三五个月，胎死在腹内不出。

　　大腹子 赤芍药 榆白皮（各三两） 当归（一两，炒） 滑石末（七钱半） 瞿麦 葵子（炒）

　　茯苓 粉草 子芩（各半两）

　　上为粗末，每服四钱，水一盏，煎至七分，去滓，不拘时温服。

　　邓知县传，疗死胎不出。朴硝半两研细，以温童便调服屡效。

　　治死胎不下，指甲青，舌青胀闷，口中作屎臭。先以平胃散一帖，作两服，每服酒水各一盏，煎至一盏，却投朴硝末半两，再煎三五沸温服，其胎化血水下。

　　〔本〕治子死腹中不出。用辰砂一两，水煮四五沸，末之，然后取酒调服，立出。

　　〔外〕疗子死腹中。真珠二两为末，酒调服尽，立出。

　　〔滑剂〕《千金》治小儿死腹中。葵子末酒服方寸匕。若口噤不开，格口灌之，药下即活。

　　疗妊娠胎死腹中，或母疾欲下胎。榆白皮煮汁服二升。

　　〔大〕治子死腹中，或半生不下，或半着脊骨，在草不产，血气上荡母心，面无颜色，气欲绝。

　　猪脂（一斤） 白蜜（一升） 醇酒（二升）

　　上三味，合煎取二升，分温二服。不能饮，随所能服之。

　　〔妇人良方〕一字神散 治子死胎不下，胞破不生。此方屡效，救人无量。

　　鬼臼（黄色者，不以多少，去毛，碾为末，极细如粉，不用罗，以手指捻之）

　　上每服二钱，用无灰酒一盏，同煎至八分，通口服，立效如神。

　　〔世〕治生产不顺，胎死腹中，胞衣不下，临产危急，妙。

　　蛇蜕（一条，全者，香油灯上烧，研） 麝香（少许）

　　上为末，童便、酒各半盏，调一服即生，效。

　　杨氏疗有孕月数未足，子死腹中，母欲闷绝。取大豆（一方黑豆。）三升，醋煮浓汁三升，顿服立效。

　　《本事》治妊娠热病，胎死腹中。鹿角屑一两，水一盏，葱五茎，豆豉半合，同煎至六分，去滓温分二服。

　　又方 取死胎，乌鸡一支，去尾细切，以水三升，煮取二升，去鸡，通手用衣帛蘸，摩脐下，胎自出。

　　卷之五　产后门

　　产后将调法

　　〔大全〕凡生产毕，饮热童便一盏，不得便卧，且宜闭目而坐，须臾上床，宜仰卧不宜侧卧，宜竖膝未可伸足，高倚床头，浓铺 褥，遮围四壁，使无孔隙，免致贼风。及以醋涂鼻，或用醋炭及烧漆器，更以手从心 至脐下，使恶露不滞，如此三日，以防血晕血逆。不问腹痛不痛，有病无病，以童便和酒半盏，温服五七服妙。酒虽行血，亦不可多，恐引血入四肢，且能昏晕。宜频食白粥少许，一月之后，宜食羊肉、猪蹄少许，仍慎言语，七情，寒暑，梳头、洗足，以百日为度。若气血素弱者，不计日月，否则患手足腰腿酸痛等证，名曰蓐劳，最难治疗。初产时不可问是男女，恐因言语而泄气，或以爱憎而动气，皆能致病。不可独宿，恐致虚惊，不可刮舌，恐伤心气，不可刷齿，恐致血逆，须血气平复，方可治事。犯时微若秋毫，成病重如山岳，可不戒哉。（陈藏器云：渍苎汁与产妇服之，将苎麻与产妇枕之，止血晕。产妇腹痛，以苎安腹上则止。）产妇将息如法，脏腑调和，庶无诸疾苦，须先服黑神散、四物汤、四顺理中丸、七宝散。若壮热头痛，此乳脉将行，用玉露散。头目不清，是血晕，用清魂散。粥食不美，是胃气虚，用四顺理中丸。

　　〔丹〕或曰：初产之妇，好血已亏，污血或留，彼黑神散非要药乎？答曰：至哉坤元，万物资生，理之常也。初产之妇，好血未必亏，污血未必积，脏腑未必寒，何以药为。饮食起居，勤加调护，何病之有。诚有污血，体怯而寒，与之数帖，亦自简便。或有他病，当求病起何因，病在何经，气病治气，血病治血，何用拘执此方，例令服饵。设有性急者，形瘦者，本有怒火者，夏月坐蓐者，时有火令，姜、桂皆为禁药。至于将护之法，尤为悖理，肉汁发阴经之火，易成内伤之病也。先哲具有训戒，胡为以羊、鸡浓汁作糜，而又常服。当归丸、当归建中汤、四顺理中丸，虽是补剂，并是偏热，脏腑无寒，何处消受？若夫儿之初生，母腹顿宽，便啖鸡子，且吃伙盐，不思鸡子难化，伙盐发热，展转生证，不知所因，率尔用药，宁不误人。予每见产妇之无疾者，必教之以却去黑神散，与夫鸡子、伙盐，诸品肉食，且与白粥将理，间以些少鲞鱼，煮令淡食之，半月后方与少肉；若鸡子亦须豁开淡煮，大能养胃却疾。彼富贵之家，骄恣之妇，卒有白带头风，气痛膈满，痰逆口干，经事不调，发秃体倦，皆是阳盛阴虚之病。天生血气，本自和平，曰盛曰虚，又乌知非此等缪迷有以兆之耶。

　　《千金》云：凡产后满百日，乃可会合，不尔至死，虚羸百疾滋长，慎之。凡妇人患风气脐下虚冷，莫不由此早行房故也。产后七日内，恶血未尽，不可服汤。候脐下块散，乃进羊肉汤。有痛甚切者，不在此例。候两三日消息，可服泽兰丸，此至盈月丸药尽为佳，不尔，虚损不可平复也，至极消瘦不可救者，服五石泽兰丸补之。服法必七日之外，不得早服也。

　　凡妇人因暑月产乳，取凉太多，得风冷腹中积聚，百疾竞起，迄至于死，百方疗不能瘥，桃仁煎主之。出蓐后服之。妇人总令无病，每至秋冬，须服一二剂，以至年内，当将服之佳。

　　丹溪云：产后以大补气血为先，虽有杂证，以末治之。 产后一切皆不可发表。产后不可用芍药，以酸寒伐生发之气故也。

　　〔通用方〕加味四君子汤 新产之后，虽无疾故，宜将息调理脾胃，美进饮食，则脏腑易平复，气血自然和调，百疾不生也。

　　人参 茯苓 白术 甘草 陈皮 藿香 缩砂仁 黄 （各等分）

　　上锉散，每服四钱，姜三片，枣一枚，煎温服。

　　四顺理中丸 治新产血气俱伤，脾胃不调，百日内宜常服。

　　人参（去芦） 干姜（炮） 白术（各一两） 甘草（炙，半两。为细末）

　　上炼蜜丸如桐子大。每服五十丸，空心米饮送下。

　　地黄丸 治产后腹痛；眼见黑花，或发狂如见鬼状；或胎衣不下，失音不语，心胸胀满，水谷不化，口干烦渴，寒热往来，口内生疮，咽喉肿毒，心中忪悸，夜不得睡，产后中风，角弓反张，面赤，牙关紧急；或崩中如豚肝，脐腹 痛，烦躁恍惚，四肢肿满；及受胎不稳，唇口指甲青黑。

　　生地黄（研取汁，留滓） 生姜（各二斤，研取汁，留滓） 蒲黄 当归（各四两）

　　上于银石器内，取生地黄汁炒生姜滓，以姜汁炒地黄滓，各令干，四味同焙，研为细末，醋煮面糊为丸如弹子大。每服一丸，食前当归酒化下。一方只用地黄、生姜，根据交加法制为末，每服三钱，酒下。

　　当归散（见前胎堕半产条。）

　　四味汤 治产后一切诸疾，才方分娩，一服尤妙。

　　当归（心膈烦，加半钱） 玄胡索（气闷喘，加半钱） 血竭（恶露不快，加半钱）

　　没药（心腹撮痛，加半钱）

　　上等分为细末，每服二钱，食前以童子小便一盅，煎至六分温服。

　　玉露散 治产后乳脉不行，身体壮热疼痛，头目昏眩，大便涩滞，此药凉膈压热下乳。

　　人参 白茯苓 甘草（各半两） 川芎 苦梗（炒） 白芷（各一两） 当归（二钱半）

　　芍药（七钱半）

　　上为细末，每服二平钱，水一盏，煎至七分，温服。如烦热甚，大便秘者，加大黄二钱半。

　　地黄煎 治产后诸疾。

　　生地黄汁 生姜汁（各一升） 藕汁（半升） 大麻仁（三两，去壳研）

　　上和匀，以银器内慢火熬成膏，温酒调服半匙，更以北术煎膏入半匙尤佳。《产宝》方无麻仁，用白蜜，治产后虚惫、盗汗、呕吐。

　　地黄酒 治产后百病。未产一月先酿，产讫可服。

　　地黄汁 好曲 好净秫米（蒸，各二升）

　　上先以地黄汁渍曲令发，准家法酿之至熟，封七日，取清者服，常服令酒气相接，勿令绝。忌蒜、生冷、 滑、鸡、猪肉，一切毒物。凡妇人皆可服，但夏三月不可酿，春秋宜作，以地黄汁并滓，纳米中炊合用之。若作一石、十石，准此二升为则。先服当归汤，后服此妙。

　　桃仁煎 疗产后百病诸气。

　　桃仁（一千二百枚，去皮尖及双仁，熬令黄色）

　　上捣令极细，以上等酒一斗五升，同研三四遍，如作麦粥法，以极细为佳，入小长颈瓷瓶中密塞，以面封之，纳汤中煮一伏时，不停火，亦勿令火猛，使瓶口常出在汤上，勿令没之，候熟取出，温酒服一合，日再服。

　　产后醋墨松烟细墨（不拘多少，用炭火 通红，以米醋淬之，再 再淬，如此七度）

　　上研令极细，用绢罗过，才产了服二钱，以童便调下。

