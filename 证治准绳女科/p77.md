<!-- { "loadSidebar": true } -->
　　黑神散 治妇人产后恶露不尽，胞衣不下，攻冲心胸痞满，或脐腹坚胀撮痛，及血晕神昏，眼黑口噤，产后瘀血诸疾，并皆治之。又名乌金散，治产后十八证：一曰因热病胎死腹中。二曰产难。三曰胞衣不下。四曰血晕，五曰口干心闷。六曰乍寒乍热。七曰虚肿。八曰乍见鬼神。九曰月内不语。十曰腹痛泄泻。（兼服止泻调气药。）十一曰遍身疼痛。十二曰血崩。十三曰血气不通，咳嗽。十四曰寒热心痛，月候不来。十五曰腹胀满，呕逆不定。（次服朱砂丸三二日，炒生姜、醋汤下七丸。）十六曰口鼻黑气及鼻衄。（此证不可治。）十七曰喉中气喘急。（死不治。）十八曰中风。

　　熟干地黄 蒲黄（炒） 当归 干姜（炮） 桂心 芍药 甘草（各四两） 黑豆（炒去皮，半升）

　　上为细末，每服二钱，酒、童便各半盏，同煎服。

　　琥珀散 治产后一切危急之疾。

　　琥珀 朱砂 麝香 香墨（醋炙） 僵蚕 当归（各二钱半） 鲤鱼鳞（炒焦） 桂心百草霜 白附子 梁上尘（炒令烟出，筛净，各半两）

　　细末之，炒生姜、热酒调服二钱效。

　　千金增损泽兰丸 疗产后百病，理血气，补虚劳。

　　泽兰 甘草 当归 川芎（各一两七钱半） 附子（炮） 干姜 白术 白芷 桂心 北细辛（各一两） 北防风 人参 牛膝（各一两二钱半） 柏子仁 熟地黄 石斛（各一两半）

　　浓朴 本 芜夷（各五钱） 麦门冬（去心，二两）

　　上共为细末，炼蜜丸如梧桐子大。温酒下二十丸。

　　黑龙丹 治产后一切血疾，产难，胎衣不下，危急恶疾垂死者，但灌药得下，无不全活。

　　当归 五灵脂 川芎 良姜 熟地黄（各一两）

　　上细锉，以沙合盛，赤石脂泥缝，纸筋盐泥固济，炭火十斤， 令通赤，去火候冷，开看成黑糟色，取出细研，却入后药。

　　百草霜（五两） 硫黄 乳香（各一钱半） 花蕊石 琥珀（各一钱）

　　上五味，并细研，与前五味再研，如法修制和匀，以米醋煮面糊，丸如弹子大。每服一丸，炭火烧令通赤，投于生姜自然汁与童子小便，入酒漉出，控干研细，只用此酒调下。

　　〔诊〕妇人生产之后，寸口脉洪疾不调者死。沉微附骨不绝者生。妇人新生乳子，脉沉小滑者生，实大坚弦急者死。

　　卷之五　产后门

　　胞衣不下

　　〔大全〕夫有产儿出，胞衣不落者，世谓之息胞。由产初时用力，比产儿出，而体已疲惫，不复能用力，产胞经停之间，而外冷乘之，则血道涩，故胞衣不出。须急以方药救治，不妨害于儿，所奈者胞紧连儿脐，胞不出即不得以时断脐浴洗，冷气伤儿，则成病也。旧法胞衣不出，恐损儿者，根据法截脐而已。产处须顺四时方面，并避五行禁忌，若有触犯，多令产妇难产。

　　郭稽中论曰：胎衣不下者何？答曰：母生子讫，流血入衣中，衣为血所胀，故不得下。治之稍缓，胀满腹，以次上冲心胸，疼痛喘急者，但服夺命丹以逐去衣中之血，血散胀消，胎衣自下。牛膝汤亦效。

　　〔薛〕有因恶露入衣，胀而不能出，有因元气亏损而不能送出，其恶露流衣中者，腹中胀痛，用夺命丹或失笑散以消瘀血，缓则不救。其元气不能送者，腹中不胀痛，用保生无忧散以补固元气，或用蓖麻子肉一两，细研成膏，涂母右脚心，衣下即洗去，缓则肠亦出。如肠不上，仍用此膏涂脑顶，则肠自入。益母丸亦效。家人妇胎衣不出，胸腹胀痛，手不敢近，此瘀血为患，用热酒下失笑散一剂，恶露胎衣并下。一产妇胎衣不出，腹不胀痛，手按之痛稍缓，此是气虚而不能送出，用无忧散而下。前证余询诸稳婆云，宜服益母草丸，或就以产妇头发入口作呕，胎衣自出，其不出者必死，授与前法甚效。一产妇产后面赤，五心烦热，败血入胞，胞衣不下，热有冷汗。思但去其败血，其衣自下，遂用乌豆二合，炒透，然后烧红铁秤锤同豆淬其酒，将豆淋酒化下益母丹二丸，胞衣从血而出，余证尽平。

　　夺命丹附子（半两，泡） 牡丹皮（一两） 干漆（二钱半，碎之，炒烟尽）

　　上为细末，以酽醋一升，大黄末一两同熬成膏，和药丸如梧子大，温酒吞五七丸，不拘时。

　　花蕊石散 治产后气欲绝，缘败血不尽，血迷血晕，恶血奔心，胎死腹中，胎衣不下、至死者，但心头暖，急以童子小便调一钱，取下恶物如猪肝，终身无血风血气疾。膈上有血，化为黄水，即吐出或小便中出也。若先下胎衣，则泛泛之药不能达，若先治血闷，则寻常之药无此功，无如此药有两全之效。

　　花蕊石（一斤） 上色硫黄（四两，各研细）

　　上二味，相拌令匀，先用纸和胶泥固瓦罐子一个，内可容药，候泥干，入药在内，密泥封口了，焙笼内焙令透热，安在四方砖上，（砖上书八卦五行字。）用炭一秤，笼叠周匝，自巳午时从下生火，令渐渐上彻，有坠下火放夹火上，直至经宿，炭消火冷，又放经宿，冷定取出，细研，以绢罗至细，瓷合内盛，根据法用之。（此药便是疗金疮花蕊石散，寻常人自宜时时收蓄防急。）

　　一亲戚妇人，产后胞衣不下，血涨迷闷，不省人事，告之曰：死矣。予曰：此血胀也，可用花蕊石散救之。因以一钱，童便调灌下即苏，其胎衣与恶水旋即下而无恙。

　　芎 散 治胎衣不下。

　　芎 当归（焙，各半两） 榆白皮（一两，锉）

　　为细末，每服二钱，食前用生地黄汁同温酒调下。

　　必效方牛膝汤 治胎衣不出，脐腹坚胀急痛，即杀人。服此药胞即烂下，死胎亦下。

　　牛膝 瞿麦（各四两） 当归（三两） 通草（六两） 滑石（八两） 葵子（五两）

　　上细切，以水九升，煮取三升，分三服。若衣不下，腹满即杀人，宜服此药，衣即烂出也。

　　牛膝散 治妊娠五六月堕胎，胞衣不出。

　　牛膝 川芎 朴硝 蒲黄（各七钱半） 桂心（半两） 当归（一两半）

　　上为粗末，每服四钱，水一盏，姜三片，生地黄一分，煎至六分，去滓温，频服。

　　千金备急丹 治产后恶血冲心，胎衣不下，腹中血块。

　　以锦纹大黄一两为细末，用酽醋半升，同煎如膏，丸如桐子大，温醋汤吞五丸，或七丸，须臾恶血即下，愈。

　　《保命》治胎衣不下，或子死腹中，或血冲上昏闷，或血暴下及胎干不能生产。半夏汤主之。（方见前催生。）

　　下胎丸半夏 白散（各半两）

　　上细末，丸如桐子大。食后半夏汤下三十丸，渐加至五十丸。如未效者，须广大其药，榆白皮散主之。又不效，用大圣散主之。有宿热者，宜服人参荆芥散。

　　治胞衣不出，若腹胀则杀人。

　　黑豆一合（炒令熟）

　　上入醋一盏，煎三五沸，去豆，分为三服。酒煮亦可。

　　《必效方》治胎衣不下。服蒲黄如枣大。（《集验》、《千金》、《崔氏方》并同。）

　　又方 生地黄汁（一升） 苦酒（三合） 暖服之。

　　又方 牛膝（一两） 葵子（一合） 杵碎，以水一盏半，煎至一盏，去滓分二服。

　　《广济》治胎衣不出方。

　　以灶突中土三指撮，以水服之。（《集验》、《千金》、《备急》同。）

　　又方 伏龙肝（一大块，研碎） 用好醋调令相合，纳脐中，续煎生甘草汤三四合服。

　　又方 醋汤饮之出。

　　又方 鸡子（一枚） 苦酒（一合） 和饮之，立出《延年方》治胎衣不出，腹胀则杀人。

　　吞鸡子黄三个，仍解发刺喉中令呕，即出。若困极，以水煮蝼蛄一枚，二十沸，灌入口，汁下即出。（崔氏同。）

　　《救急方》赤小豆（男七粒，女十四粒） 东流顺水吞下。

　　疗胞衣不下方。

　　栝蒌实（一个取子研令细）

　　上酒、童便各半盏、相和，煎至七分，去滓温服。（如无实，根亦得。）

　　又方 红花（一两） 酒煮浓汁服。

　　又方 以鹿角镑屑，研细三分，煮葱白汤调下。

　　凡欲产时，必先脱常所着衣以笼灶，胞衣自下，仍易产。

　　《广济方》胞衣不出取夫单衣盖井上，立出。

　　又方 取产母鞋底，火炙热，熨小腹上下二七次。

　　又方 取路傍破草鞋前截，连鼻烧灰，童便和酒调下。

　　又方 皂角刺烧为末，每服一钱，温酒调下。

　　《宝庆方》云：妇人百病，莫甚于生产，产科之难，临产莫重于催生，既产莫甚于胞衣不下，惟有花蕊石散一药，最为紧要。如黑神散、琥珀散诸方之类，虽皆有验，然乡居或远于药局，仓卒之间，无法可施。今有一妙法，若产讫胞衣不下，停待稍久，非特产母疲倦，又且血流入胞中，为血所胀，上冲心胸，喘急疼痛，必致危笃。若有此证，宜急断脐带，以少物系坠，（以物系坠之时，切宜用心，先系然后截断，不尔则胞上掩心而死。）使其子血脉不潮入胞中，则胞衣自当痿缩而下，纵淹延数日，亦不害人。只要产母心怀安泰，终自下矣。累试有验，不可轻信坐婆，妄用手法，多有因此而亡者，慎之慎之。

　　〔针灸〕胞衣不下 三阴交 中极（各泻之。）

　　〔标幽〕又法 照海 内关〔甲〕女子字难，若胞不出，昆仑主之。

　　卷之五　产后门

　　血晕

　　（厥逆附）

　　〔金匮〕问曰：新产妇人有三病，一者病痉，二者病郁冒，三者大便难，何谓也？师曰：新产血虚，多汗出，喜中风，故令病痉。亡血复汗，寒多，故令郁冒。亡津液，胃燥，故大便难。按产妇郁冒，即今世所谓血晕也。

