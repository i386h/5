<!-- { "loadSidebar": true } -->
　　〔大全〕产后血晕者，由败血流入肝经，眼黑花，头目旋晕，不能起坐，甚致昏闷不省人事，谓之血晕，细酒调黑神散最佳。庸医或作暗风、中风治之。凡晕，血热乘虚逆上凑心，故昏迷不省，气闭欲绝是也。然其由有三：有用心使力过多而晕，有下血多而晕，有下血少而晕。其晕虽同，治之则异，当详番之。下血多而晕者，但昏闷烦乳而已，当以补血清心药，下血少而晕者，乃恶露不下，上抢于心，心下满急，神昏口噤，绝不知人，当以破血行血药。古法有云：产妇才分娩讫，预烧秤锤或黄石子，硬炭烧令通赤，置器中，急于床前以醋沃之，得醋气可除血晕，产后一月，时作为妙。崔氏云：凡晕者皆是虚热，血气奔送腹中空所致，欲分娩者，第一须先取酽醋以涂口鼻，仍置醋于傍，使闻其气，兼细细饮之，此为上法。如觉晕，即以醋 面，苏来即饮醋，仍少与解之。（一云，仍少与水解之。）

　　一法烧干漆令烟浓熏产母面即醒。（如无干漆，取旧漆器火烧烟熏亦妙。）

　　郭稽中论曰：产后血晕者何？答曰：产后气血暴虚，未得安静，血随气上，迷乱心神，故眼前生花，极甚者令人闷绝不知人，口噤神昏气冷，医者不识，呼为暗风，若作此治之，病必难愈，但服清魂散即省。

　　〔薛〕产后元气亏损，恶露乘虚上攻，眼花头晕，或心下满闷，神昏口噤，或痰壅盛者，急用失笑散主之。若血下多而晕，或神昏烦乱者，大剂芎归汤补之，或芸苔子散，或童子小便，有痰加二陈汤。若因劳心力而致者，宜补中益气汤加香附。若因气血虚极不省人事，用清魂散，继以芎归汤及大补气血之剂。凡产可用醋、漆器熏，或用半夏末冷水和丸入鼻孔中，并无前患。丹溪先生云：血晕因气血俱虚，痰火泛上，宜以二陈导痰，或加减朱砂安神丸，以麦门冬汤下亦可。大凡产后口眼 斜等证，当大补气血为主，而兼以治痰。若脾胃虚而不能固者，用六君子汤。至五七个月，当服安胎饮。至八九个月再加大腹皮、黄杨脑。如临产时，更宜服保生无忧散，庶无前患。 家人妇产后小腹作痛，忽牙关紧急，灌以失笑散，良久而苏，又用四物加炮姜、白术、陈皮而愈。一产妇两手麻木，服愈风丹，天麻丸，遍身皆麻，神思倦怠，晡热作渴，自汗盗汗，此气血俱虚也。用十全大补加炮姜数剂，诸证悉退，却去炮姜，又数剂而愈。但内热，此血虚也，用逍遥散而痊。一妇八月胎下坠或动，面黄体倦，饮食少思，此脾气虚弱，用补中益气汤倍白术，加苏梗，三十余剂而安。产后眩晕胸满，咳嗽，用四物加茯苓、半夏、桔梗而愈。一产妇因产饮酒，恶露甚多，患血晕，口出酒气，此血得酒热而妄行，虚而作晕也。以佛手散加干葛二钱，一剂而痊。酒性 悍，入月及产后不宜饮，恐致前证。产室人众，喧嚷气热，亦致此证。

　　丹溪治一妇面白形长，心郁，半夜生产，侵晨晕厥，急灸气海十五壮而苏。后以参、术等药，服两月而安。此阳虚也。

　　奉化陆严，治新昌徐氏妇病产后暴死，但胸膈微热。陆诊之曰：此血 也。用红花数十斤，以大锅煮之，候汤沸，以木桶盛之，将病者寝其上熏之，汤气微复加之。有顷，妇人指动，半日遂苏。此与许胤宗治王太后之意同。

　　清魂散泽兰叶 人参（各二钱半） 川芎（半两） 荆芥（一两） 一方有甘草（二钱）

　　上为末，用温酒热汤各半盏，调一钱，急灌之，下咽眼即开，气定即醒。

　　保命荆芥散 治产后风虚血晕，精神昏昧。

　　荆芥（一两三钱） 桃仁（炒五钱）

　　上细末，熟水下三钱。微喘加杏仁、（炒）甘草各三钱。

　　《衍羲》治产后血晕，用荆芥穗为末，童便调下二三钱，极妙。产后血晕，身痉直戴眼，口角与目外眵向上牵急，不知人。取鸡子一枚，去壳取清，以荆芥末二钱调服，遂仍根据次调治，若无他疾，则不须治，甚为敏捷。

　　上荆芥例，气虚人不可服。

　　来苏散 治临产用力太过，气血晕闷，不省人事。

　　木香（不见火） 神曲（炒） 陈皮（去白） 白芍药 阿胶（蛤粉炒） 麦 （炒）

　　黄（去芦） 生姜（炒黑，各一钱） 糯米（一撮） 苎根（洗净，一钱半） 甘草（炙，半钱）

　　上作一服，水二盅，煎至一盅，斡开口灌下，连进为愈。

　　芎归汤 治产后去血过多，血晕不省。

　　川芎 当归（各等分）

　　上作一服，水二盅，煎至一盅，食前服。腹中刺痛，加白芍药，口干烦渴加乌梅、麦门冬，发寒热加白芍药，水停心下加茯苓、生姜，虚烦不得眠，加人参、竹叶。

　　芎归加芍药汤，治产后去血过多而晕。（方见产后血不止。）

　　《保命集》治产后血晕危困。

　　生地黄汁（一大盏） 当归 赤芍药（各二钱半，锉）

　　上水煎三五沸、温服。如觉烦热，去当归，入童子小便半盏服之。

　　《广济》治产后血晕，心闷不识人，或神言鬼语，气急欲绝。

　　芍药 甘草（各一两） 丹参（七钱半，并为 咀） 生地黄汁（一升） 生姜汁白蜜（各三合）

　　上水二升，先煎前药取八合，下二汁及蜜和匀，分两服。

　　梅师治产后余血攻心，或下血不止，心闷面青身冷，气欲绝。

　　新羊血一盏饮之妙，日三服。

　　产后忽冒闷，汗出不识人者，暴虚故也。

　　破鸡子三枚，吞之便醒。若未醒，可与童便一升，甚验。若产后去血多者，又增此疾，与鸡子不醒者，可急作竹沥汁一服五合，须臾不定。再与五合，频与三五服，瘥。

　　又方 松烟墨二钱，烧通红，窨灭为末，温酒或醋汤调服半匕。

　　〔丹〕妇人产后血晕，此乃虚火载血，渐渐晕将上来，用鹿角烧灰，出火毒，研极细，用好酒、童便调灌下，一呷即醒。此物行血极效。

　　独行散 治产后血晕，昏迷不省，冲心闷绝。

　　五灵脂（二两，半生半炒）

　　上为细末，每服二钱，温酒调下。口噤者拗开口灌之，入喉即愈。一方加荆芥为末，童便调服，如血崩不止，加当归，酒、童便煎，不拘时服。

　　治下胎或产后血上冲心已死。

　　用郁金烧存性为末，二钱，酽醋一合调灌之，立活。

　　产后血晕、心闷气绝。

　　红花（一两） 捣为末，分作二服，酒二盅，煎取一盅，并服，如口噤，斡开灌之，效。

　　一方用红花三两新者，无灰酒、童便各半升，煮取一盏服。

　　《肘后》治血晕。

　　苏木（三两，细锉，）水五升，煮取二升，分再服瘥。无苏木，取绯衣煮汁饮之亦得。

　　《圣惠》治产后血晕不知人，及狂语。

　　麒麟竭（一两，细研为末，） 非时以温酒调下二钱匕。

　　夺命散 治产后血晕，血入心经，语言颠倒，健忘失志，及产后百病。

　　没药 血竭（各等分）

　　上研细为末，才产下便用童便、细酒各半盏，煎一两沸，调下二钱，良久再服，其恶血自循下行，更不冲上，免生百疾，专治妇人方只用白汤调。五羊洪运使子舍孺人，产后语言颠倒，谵语不已，如有神灵，服诸药无效，召陈诊之，六脉和平，陈以此药两服愈。

　　红花散 （《保命》）治产后血昏血晕血崩，及月事不匀，远年干血气。

　　干荷叶 牡丹皮 川当归 红花 蒲黄（炒，各等分）

　　上细末，每半酒煎和渣温服。如胎衣不下，榆白皮汤调半两。

　　上破血轻剂。

　　牡丹散 （《三因》）治产后血晕闷绝，口噤，则斡开口灌之。

　　牡丹皮 大黄（煨） 芒硝（各一两） 冬瓜子（半合） 桃仁（三十粒，去皮尖）

　　上锉，每服五钱，水三盅，煎一盅半，去滓，入硝又煎，分二服。

　　《产书》治产后心烦，手脚烦热，气力欲尽，血晕连心，头硬，及寒热不禁。

　　接骨木破之如 子一握，以水一升，煎取半升，分温二服。或小便数，恶血不止，服之即瘥。此水煎三遍，其力一般，此是起死之方。

　　上重剂，血点滴不出者宜用。

　　花蕊石散 治产后气欲绝，恶血奔心欲死者，但以童便调一钱服之，取下恶物为妙。

　　（胞衣不下。）

　　黑神散 治产后血晕，用细酒调服佳。（产后通用方。）

　　上方寒多者用之。

　　治产后血晕心闷乱，恍惚如见鬼。

　　生益母草汁（三合，如无，根亦可） 生地黄汁（二合） 童便（一合） 鸡子清（三枚）

　　上以前三味煎三四沸，后入鸡子清搅停，作一服。

　　治产后血晕，狂语不识人，狂乱。

　　童便（二合） 生地黄汁（一合） 赤马通（七枚） 红雪（八分）

　　上以上二味浸赤马通，绞去滓下红雪，温为两服。

　　上方热多者用之。

　　仲景云：产妇郁冒，其脉微弱，不能食，大便反坚，但头汗出，所以然者，血虚而厥，厥而必冒，冒家欲解，必大汗出，以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复，大便坚，呕不能食，小柴胡汤主之。病解能食，七八日更发热者，此为胃实，大承气汤主之。今按：郁冒即晕也，观此则产后血晕，有汗、下、和解三法，当分表里虚实，精而别之。

　　张氏方治产后血晕，全不省人事，极危殆者。

　　上切韭菜入有嘴瓷瓶内煎热，醋沃之，便密扎瓶口，以瓶嘴向产妇鼻孔，令醋气透入，须先扶病患起坐，恶血冲心，故有此证。韭能去心之滞血，加以醋气运达之，用无不效。

　　又方，半夏洗，不以多少，为末，丸如大豆，纳鼻中即苏，亦疗五绝。

　　治胎后血上冲心，生姜五片切，以水八升，煮取三升，分三服。

　　崔氏疗产乳晕绝方，以洗儿水饮三合良。或恶血服少许良。

　　醋墨（产后通用方。）

　　〔针灸〕〔摘〕产后血晕不省人事。三里 支沟 三阴交（《心术》无此一穴。）

　　〔标幽〕又法 阴交 阳别〔世〕又法 神门 内关（不应，取后穴） 关元（灸）

　　〔厥逆〕产后手足厥逆，肩井主之。 一妇人产后日食茶粥二十余碗，至一月后遍身冰冷数块，人以指按其冷处，即冷从指下上应至心，如是者二年，诸治不效，以八物汤去地黄，加橘红入姜汁、竹沥一酒盅，十服乃温。

　　卷之五　产后门

　　血不下

