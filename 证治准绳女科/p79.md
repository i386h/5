<!-- { "loadSidebar": true } -->
　　〔全〕夫恶露不下者，由产后脏腑劳伤，气血虚损，或胞络挟于宿冷，或产后当风取凉，风冷乘虚而搏于血，血则壅滞不宣，积蓄在内，故令恶露不下也。

　　〔薛〕前症若恶露不下，用失笑散。（见后心痛。）若气滞血凝，用花蕊石散。（胞衣不下。）

　　一产妇患前证，服峻厉之剂，恶露随下，久而昏愦，以手护其腹。余曰：此脾气复伤作痛，故用手护也。以人参理中汤加肉桂二剂，补之而愈。

　　《大全》疗产后三四日恶露不下。

　　芍药（十分） 知母（八分） 生姜 当归 蒲黄（各四分） 红花（二分）

　　荷叶中心蒂（七枚） 生地黄汁（二合）

　　上细切，以水二升，煎至七合，去滓服。

　　荷叶散 疗产后恶露不下，腹中疼痛，心神烦闷。

　　干荷叶（二两） 鬼箭羽 桃仁 刘寄奴 蒲黄（各一两）

　　上为粗末，每服三钱，以童便一大盏，姜二片，生地黄一分，捶碎同煎至六分，去滓，无时热服。

　　《广济》疗产后恶露不多下方。

　　川牛膝 大黄（各二两） 牡丹皮 当归（各一两半） 芍药 蒲黄 桂心（各一两）

　　上为末，以生地黄汁调酒服方寸匕，日二服，血下愈。

　　没药丸 治产后恶露方行，而忽然断绝，骤作寒热，脐腹百脉，皆痛如锥刺非常，此由冷热不调，或思虑动作，气所拥遏，血蓄经络。

　　当归（一两） 桂心 芍药（各半两） 桃仁（去皮尖，炒研） 没药（研，各二钱半） 虻虫（去足翅，炒） 水蛭（炒焦，各三十枚）

　　上为末，醋糊丸如豌豆大，醋汤下三丸。

　　《千金》备急丹（见胞衣不下。）

　　《保命》治妇人恶血不下。

　　当归（炒） 芫花（炒等分）

　　上为细末，每服三钱，酒下。又方，用好墨醋 ，末，以童便酒下妙。

　　梅师治产后血不下。蒲黄三两，水三升，煮取一升，顿服。

　　《本事方》治产后血不下。益母草捣绞汁，每服一小盅，入酒一合，搅匀温服。

　　《千金》治产后血不去。麻子五升，酒一升，浸一宿，明旦去渣温服一升，不瘥再服一升，不吐不下。不得与男子通，一月将养，如初瘥。

　　黑龙丸（见通用方内。）

　　生料五积散 治产后恶露不快，腹中疼痛，或腹内有块及发寒热，并加醋少许煎，通口服。亦能疗血崩。

　　卷之五　产后门

　　血不止

　　〔大〕夫产后恶露不绝者，由产后伤于经血虚损不足，或分解之时，恶血不尽，在于腹中，而脏腑挟于宿冷，致气血不调，故令恶露淋沥不绝也。

　　〔薛〕前证若肝气热而不能主血，用六味地黄丸。若肝气虚不能藏血，用逍遥散。若脾气虚而不能摄血，用六君子汤。胃气下陷而不能统血，用补中益气汤。若脾经郁热而血不归源，用加味归脾汤。若肝经怒火而血妄行，用加味四物汤。若气血俱虚，用十全大补汤。若肝经风邪而血沸腾，用一味防风丸。一产妇恶露淋漓，体倦面黄，食少恶寒，昼夜不寐，惊悸汗出，此脾经虚热，用加味归脾汤而痊。后因怒胁胀，作呕少食，用六君加柴胡治之而痊。

　　芎归加芍药汤 治产后血崩眩晕，不知人事。

　　川芎 当归 芍药（各等分）

　　上 咀，每服四钱，以水一盅半，煎至七分，去滓，无时热服。

　　云岐治产后血崩如豆汁，紫黑过多者，四物汤加蒲黄、生地黄汁、阿胶、蓟根、艾、白芷，煎服。

　　疗产后七八日，恶露不止。

　　败酱草 当归（各六分） 芍药 续断（各八分） 川芎 竹茹（各四分） 生地黄（炒干，十二分）

　　上细锉，以水二升，煮取八合，空心顿服。

　　〔丹〕二七孺人，产后冒寒哭多，血再下，身 脉沉。

　　当归 白术 陈皮 川芎 干姜 黄芩（各二钱） 芍药（一钱） 炙甘草（少许）

　　上分二帖，水煎服。

　　王孺人因忧虑，堕胎后两月余血不止，腹痛，此体虚气滞，恶物行不尽。

　　陈皮（一钱） 白术（二钱） 芍药（一钱） 木通 川芎（五分） 甘草（二分，炙）

　　作汤，下五芝丸六十粒，食前服。

　　独圣汤 疗产后亡血过多，心腹彻痛，然后血下，久而不止。亦治赤白带下，年深诸药不能疗者，良验。

　　贯众（状如刺 者一个，全用，只揉去毛花蔓，用之不锉断）

　　上用好醋蘸湿，慢火炙令香熟，候冷为细末，用米饮调下二钱，空心食前服。

　　《千金》治产后恶血不尽，或经月，或半岁者。升麻三两，清酒五升，煮取二升半，分温再服。

　　牡蛎散 治产后恶露淋沥不绝，心闷短气，四肢乏弱，头目昏重，烦热不思饮食，面黄体瘦。

　　牡蛎（ ） 川芎 熟地黄 白茯苓 龙骨（各一两） 续断 当归 艾叶（酒炒）

　　人参 五味子 地榆（各半两） 甘草（二钱半）

　　上为末，每服二钱，水一中盏，生姜三片，枣一枚，煎至六分，去滓食前服。

　　《产书》产后犹有余血水气者，宜服豆淋酒。黑豆五升，熬令烟尽，于瓷器内以酒一斗淬之。盖豆淋酒治污血，又能发表也。

　　治产后恶血不绝，崩血不可禁，腹中绞痛，气息急。治蓐中三十六疾。（《广济方》）

　　乱发（烧，一两） 阿胶（二两） 代赭石 干姜（各三两） 马蹄壳（一枚，烧） 干地黄（四两）

　　牛角 （五两，酥炙）

　　上为细末，炼蜜丸如梧桐子大。每服三四十丸，空心米饮下，日二服。

　　返魂丹（见前胎产大法。）

　　文仲、葛氏，治恶露不绝方。以锯截桑木取屑五指撮，酒服之。

　　又方 炙桑白皮煮水饮之。

　　《秘录》治胎落下血不止，以桑木中蠹虫烧末，酒服方寸匕，日二服。

　　疗产后泄血不止无禁度，及治腹痛胸膈闷。以姜黄为末，酒服方寸匕，日三四服。（胡氏云：姜黄治恶露不止。）

　　疗产后血不止，虚羸迨死。亦治血气。蒲黄二两，水二升，煎八合，顿服。

　　卷之五　产后门

　　心痛

　　〔大全〕产后心痛，为阴血亏损，随火上冲心络，名曰心胞络痛，宜大岩蜜汤治之。

　　若寒伤心经，名曰真心痛，朝发夕死，夕发朝死，无药可救。

　　〔薛〕前证若阳气虚寒，用岩蜜汤温之。瘀血上冲，用失笑散散之。血既散而痛仍作，用八珍汤补之。大凡心腹作痛，以手按之却不痛，此血虚也，须用补养之剂。一产妇患前证，昏愦口噤，冷汗不止，手足厥逆，用六君子加附子一钱，以回其阳。二剂顿苏，又以十全大补汤养其血气而安。一产妇患前证，手不敢近腹，用失笑散一服，下瘀血而愈。次日腹痛，亦用前药而安。一产妇患前证，用大黄等药，其血虽下，复患头痛发热恶寒，次日昏愦，自以两手坚护其腹，不得诊脉，视其面色青白。余谓脾气虚寒而痛也。用六君子汤加姜、桂而痛止，又用八珍汤加姜、桂，调理而安。

　　七气手拈散 治产后心气攻痛。

　　玄胡索 小 香 白芍药 干漆（炒） 枳壳（各二钱） 黄连 石菖蒲 香附子苏叶（各一钱半） 没药 乳香（各一钱） 甘草（六分）

　　上锉散，分作二服，每服用水一盏半，姜三片，煎至七分，空心服。

　　大岩蜜汤生干地黄 当归 独活 吴茱萸 芍药 干姜 甘草 桂心 小草（各一两）

　　细辛（半两）

　　上为散，每服半两，水三盏，煎至一盏，去滓稍热服。

　　评曰：产后心痛，虽非产蓐常疾，痛或有九痛，未必便是血痛，设是，岩蜜汤岂可用熟地黄。熟地黄泥血，安能去痛。此方本出《千金》，用生干地黄耳。茱萸一升，合准五两，干姜三两，细辛治停寒在下焦，方本一两，却减半两，制奇制偶，量病浅深，自有品数，不可妄意加减，然以岩蜜汤治血痛，不若失笑散更捷。

　　失笑散 治心腹痛欲死，百药不效，服此顿愈。（此方与紫金丸大同小异。）

　　五灵脂 蒲黄（各等分）

　　上为末，先用酽醋调二钱熬膏，入水一盏，煎至七分，食前热服，良验。

　　经心录蜀椒汤 疗产后心痛，此大寒所为。

　　蜀椒（二合） 芍药（三两） 半夏 当归 桂心 人参 甘草 茯苓（各二两）

　　生姜汁（五合） 蜜（一升）

　　上切，以水九升，煮椒令沸，下诸药，煮取三升半，去滓下姜汁及蜜，更煎取三升，服五合至六合。

　　火龙散亦治产后心痛。（方见胎前心痛。）

　　治产后血不尽，心腹痛。

　　荷叶熬令香，为末，水煎下方寸匕。

　　《圣惠》治产后恶血冲心痛，气闷欲绝。

　　用桂心（三两），捣罗为散，狗胆汁和丸如樱桃大，不拘时候，热酒磨下二丸。

　　玄胡索散 手拈散（俱心腹痛。）

　　卷之五　产后门

　　腹痛

　　〔薛〕产后小腹作痛，俗名儿枕块，用失笑散行散之。若恶露既去而仍痛，用四神散调补之。若不应，用八珍汤。若痛而恶心，或欲作呕，用六君子汤。若痛而泄泻，用六君子汤送四神丸。若泄泻痛而或后重，用补中益气汤送四神丸。若胸膈饱胀，或恶食吞酸，或腹痛手不可按，此是饮食所致，当用二陈加山楂、白术以消导。若食既消而仍痛，或按之不痛，或更加头痛烦热，作渴恶寒欲呕等证，此是中气被伤，宜补脾胃为主。若发热腹痛，按之痛甚，不恶食，不吞酸，此是瘀血停滞，用失笑散以消之。若止是发热头痛，或兼腹痛，按之却不痛，此是血虚，用四物加炮姜、参、术以补之。《病机要》云：胎产之病，从厥阴经论之，无犯胃气及上中二焦，为之三禁，不可汗，不可下，不可利小便。发汗者同伤寒下早之证，利大便则脉数而已动于脾，利小便则内亡津液，胃中枯燥。制药之法，能不犯三禁，则荣卫自和而寒热止矣。如发渴，用白虎，气弱用黄 ，血刺痛则用当归，腹中痛则加芍药，宜详察脉证而用之。丹溪先生云：产后当大补气血为先，虽有杂证，从末治之，一切病多是血虚，皆不可发表，一产妇腹痛发热，气口脉大，余以为饮食停滞，不信，乃破血补虚，反寒热头痛，呕吐涎沫，又用降火化痰理气，四肢逆冷，泄泻下坠，始悔。问余曰：何也？余曰：此脾胃虚之变症也。法当温补，遂用六君加炮姜二钱，肉桂、木香各一钱，四剂，诸证悉退，再用补中益气之剂，元气悉复。

