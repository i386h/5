<!-- { "loadSidebar": true } -->
　　〔大〕产后脏虚，心神惊悸者，由体虚心气不足，心之经为风邪所乘也。或恐惧忧迫，令心气受于风邪，邪搏于心，则惊不自安。若惊不已，则悸动不定。其状目睛不转，而不能动，诊其脉动而弱者惊悸也。动则为惊，弱则为悸矣。

　　〔薛〕按人之所主者心，心之所主者血，心血一虚，神气不守，此惊悸所由作也。当补气血为主。一产妇患前证二度，服琥珀地黄丸、《局方》妙香散随效。再患服之，其症益甚，而脉浮大，按之如无，发热恶寒，此血气俱虚。用十全大补、加味归脾二汤，各百余剂而愈。后遇惊恐劳怒复作，仍服前药而安。

　　〔大〕产后心闷气绝，眼张口噤，遍身强直，腰背反偃，状如痫疾，心忪惊悸，言语错乱，皆是宿有风毒，因产心气虚弱，发成风痉。

　　〔薛〕按仲景先生云：有汗为柔痉，用桂枝汤。无汗为刚痉，用麻黄汤。然产后得此，血气俱乏之败证也，不可与伤寒例看。丹溪先生云：产后当大补气血为主，可用十全大补汤以补元气；如不应，急加附子；更不应，是药力弗逮也，仍用参附汤多服。余常治大虚之证，参 数斤，附子数枚方愈。一产妇患此，不省人事，言语妄甚，恶风寒，喜热饮，形气倦怠，脉虚浮无力。余谓血气虚寒，用十全大补汤二十余剂不应，又二十余剂，稍缓，乃渐加附子至一钱，服数剂，诸证减一二，又二十余剂，十退三四，乃去附子五分，数剂，诸证顿退而安。又发，仍服前药，加附子三五分而愈。

　　白茯苓散 治产后心神惊悸，言语失常，心神昏愦。

　　白茯苓（去皮） 熟地黄 人参（去芦，各一两半） 远志（去心） 白芍药 黄 （去芦）

　　桂心 当归（炒，去芦） 甘草（炙） 麦门冬（各一两，去心） 石菖蒲 桑寄生（各七钱半）

　　上为 咀，每服八钱，水一大盏半，生姜五片，枣三枚，竹叶三七片，煎至一大盏，去渣温服，无时。

　　熟干地黄散 治产后心虚惊悸，神思不安。

　　熟干地黄（二两） 黄 （去芦） 白薇 龙齿（另研，各一两） 人参（去芦） 茯神（去木）

　　羌活 远志肉（各七钱半） 桂心 防风（去芦） 甘草（炙，各半两）

　　上为 咀，每服五钱，水一大盏半，生姜五片，枣三枚，煎至一大盏，去渣温服，不拘时。（一方无黄 ，有荆芥。）

　　产乳七宝散 初产后服之，调和血气，补虚安心神，镇惊悸。

　　朱砂（水飞） 桂心 当归（去芦） 川芎 人参（去芦） 白茯苓（去皮） 羚羊角（烧存性，各二钱）

　　干姜（一钱）

　　为细末，每服一钱，用羌活、豆淋酒调下。（将护产妇用之。）不饮酒，用清米饮调下。如觉心烦热闷，以麦门冬去心煎汤调下。若心下烦闷而痛，用童便调下。若觉心胸烦热，即减姜、桂；觉寒，却加之。腹痛加当归，心闷加羚羊角。心虚气怯，加桂心。不思饮食，或恶心，加人参。虚烦加茯苓。以意斟酌，日二夜一服之。

　　海藏大效牡丹散 治血脏虚风，及头目不利，不思饮食，手足烦热，肢节拘急疼痛，胸膈不利，大肠不调，阴阳相干，心惊怯悸，或时旋晕。

　　牡丹皮 川芎 枳壳（麸炒，各一两） 陈皮 玄胡索 甘草 羌活 半夏（汤洗，各半两）

　　木香 诃子肉 芍药（各七钱半） 三棱（炒） 干姜（炮） 桂心（各五钱） 当归（一两半）

　　白术（炒，三钱）

　　上为细末，每服二钱，水一盏半，煎五七沸，食前温服。益血海，退血风劳攻注，消寒痰，实脾胃，理血气攻刺，及气虚、恶寒、潮热证至妙。

　　远志丸 治产后脏虚不足，心神惊悸，志意不安，腹中急痛，或时怕怖，夜卧不安。

　　远志 麦门冬（各去心） 黄 当归（炒） 人参 白术 独活（各去芦） 白茯苓（去皮）

　　桂心 柏子仁 石菖蒲 熟干地黄 山茱萸 钟乳粉 阿胶（碎、炒，各一两）

　　上为细末，炼蜜和捣五七百下，丸如梧桐子大。每服三十丸，温酒送下，不拘时候，日进二服。

　　白茯苓丸 治产后心虚惊悸，神志不安。

　　白茯苓（去皮） 熟干地黄（各一两） 人参（去芦） 桂心 远志（去心） 石菖蒲柏子仁 琥珀（各半两，另研细）

　　上为细末，炼蜜和捣三二百下，丸如梧子大。每服三十丸，不拘时，粥饮送下。

　　上方俱用桂，中无热而脉迟且微者宜之。

　　人参散 治产后脏腑虚，心怔惊悸，言语错乱。

　　人参（去芦） 麦门冬（去心，各八钱） 牛黄（研） 白薇（各二钱） 茯神（去木） 独活防风（各去芦） 远志（去心） 生地黄 朱砂（水飞） 天竺黄（另研） 甘草（炙） 龙齿（研，各四钱）

　　龙脑（另研） 麝香（细、研，各一钱）

　　上为细末，每服二钱，薄荷酒调下，不拘时。

　　琥珀地黄散 治血虚多惊，及产后败血诸疾。

　　辰砂 琥珀 没药（并细研） 当归（各等分）

　　上为细末，每服二钱，空心白汤调下，日三服。

　　茯苓散 疗产后狂语，志意不定，精神昏乱，心气虚，风邪所致。

　　茯苓（一方用茯神） 生地黄（各三两） 远志 白薇 龙齿（各二两五钱）

　　防风 人参 独活（各二两，以上共为末）

　　上以银一大斤，水一斗五升，煮取七升，下诸药，煮取三升，温分三服。忌菘菜、猪肉、生冷。（一方，治产后风邪所干，心神恍惚，志意不定，加荆芥二两，甘草一两二钱半。）

　　疗产后多虚羸弱，若大汗、利，皆至于死，此重虚故也。若中风语谬，昏闷不知人者，宜服此。

　　人参 茯苓 羌活 大枣 远志（各二两） 竹沥（一升）

　　上用水六升，煮取三升，下竹沥更煎取二升半，分三服。

　　抱胆丸 治产后血虚，惊气入心，及颠痫风狂，或室女经脉通行，惊邪蕴结。

　　水银（二两） 黑铅（一两半） 朱砂（一两，另细研） 乳香（一两，另细研）

　　上将黑铅入铫子内溶化，下水银结成砂子，次下朱砂、滴乳末，乘热用柳木槌研匀，丸如芡实大。每服一丸，空心，金，银，薄荷汤化下，得睡切莫惊动，觉来即安。妙香散亦善。

　　卷之五　产后门

　　恍惚

　　〔大〕产后中风恍惚者，由心主血，血气通于荣卫脏腑，遍循经络，产则血气俱伤，五脏皆虚，荣卫不足，即为风邪所乘，则令心神恍惚不定也。

　　〔薛〕前证当大补血气为主，而佐以后方为善。盖风为虚极之假象也，固其本源，诸病自退。若专治风，则速其危矣。一产妇患前证，盗汗自汗，发热晡热，面色黄白，四肢畏冷，此气血俱虚，用八珍汤不应，更用十全大补、加味归脾二汤始应。后因劳怒，发厥昏愦，左目牵紧，两唇抽动，小便自遗。余谓肝火炽盛，用十全大补加钓藤、山栀而安，再用十全大补汤、辰砂远志丸而愈。

　　《千金》疗产后暴苦，心悸不定，言语错乱恍惚，皆因心虚所致。

　　茯苓（三两） 芍药（二两） 甘草 桂心 当归（各一两） 生姜（一两半） 麦门冬（去心，一升）

　　大枣（三十枚）

　　上为散，水三升，煎取一升，去渣分作两服。

　　《经效》疗产后心虚忪悸，志意不定，烦躁恍惚。

　　茯神 当归 黄芩 麦门冬（去心） 甘草 人参 芍药 酸枣仁 白鲜皮（各三两） 大枣（七枚）

　　上为粗末，水二升，煮取七合，去渣温服。

　　琥珀散 治产后中风，恍惚语涩，心神烦闷，四肢不随。

　　琥珀（另研） 茯神（去木，各一两） 远志（去心） 石菖蒲 黄 防风 独活人参（各去芦） 麦门冬（去心） 芎 桑寄生 赤芍药 羚羊角屑（各半两） 甘草（二钱半，炙）

　　上为 咀，每服五钱，水一中盏半，煎至一大盏，去渣温服，不拘时。

　　远志散 治产后中风，心神恍惚，言语错乱，烦闷，睡卧不安。

　　远志（去心） 防风（去芦，各一两） 麦门冬（去心） 酸枣仁（炒） 桑寄生 独活（去芦）

　　桂心 当归（去芦，炒） 茯神（去木） 羚羊角屑（各七钱半） 甘草（炙，半两）

　　上为 咀，每服五钱，煎服法同前。

　　天麻丸 疗产后中风，恍惚语涩，四肢不随。

　　天麻 朱砂（水飞） 防风 羌活（去芦，各一两） 僵蚕（炒，七钱半） 干蝎（炒） 白附子（炮）

　　五灵脂（炒，各半两） 雄雀粪（炒） 牛黄（另研，各二钱半）

　　上为细末，糯米饭为丸，如梧子大。每服二三十丸，薄荷酒送下，日进二服。

　　辰砂远志丸 主产后中风，消风化痰，安神镇心。

　　石菖蒲 远志肉（甘草煮） 人参 茯神（去木） 辰砂（各五钱） 川芎 山药 铁粉 麦门冬（去心） 细辛 天麻 半夏（汤泡） 南星 白附子（各一两）

　　上为末，姜汁煮，糊丸如绿豆大。别以朱砂为衣。每服三十丸，夜卧生姜汤吞下。

　　卷之五　产后门

　　虚烦

　　〔薛〕论见发热条。

　　四物汤加获神、远志，治产后虚烦，十全大补汤尤效。

　　〔大〕余血奔心，盖是分解了不便，与童子小便，并 心下，及卧太速，兼食不相宜之物所致，但能根据方疗之，无不痊可。

　　疗产后余血不尽，奔冲心，烦闷腹痛。

　　川芎 生干地黄 枳壳 芍药（各等分为末）

　　上酒服方寸匕，日二服。

　　《集验》疗产后血气烦方。（《千金》同。）

　　生地黄汁 清酒（各一升）

　　上相和煎一沸，分为两服。

　　《广济》疗血气烦闷方 生藕汁饮二升效。竹沥亦得。

　　疗产后七日内宿血不散，时时冲心迷闷。

　　荷叶（一两七钱半） 延胡索（二两） 地黄汁（二合）

　　上水二升，煮二味，取八合，下延胡索，分三服，空心。忌肉食一日。

　　疗产后余血攻心，或下血不止，心闷面青，冷气欲绝。

　　羊血一盏，顿服。若不定，更服立效。

　　《经效》疗产后气虚，冷搏于血，血气结滞，上冲心腹胀满。

　　当归 桂心 川芎 吴茱萸 橘皮 生姜（各一两） 芍药（二两）

　　上 咀，以水三升，煮取一升，去渣空心服。

　　治产后余血奔心。

　　用陈白梅捶碎，渴，煎汤饮。

　　金黄散 治产后恶血冲心，时发烦躁。

　　玄胡索 蒲黄（各半两） 桂心（二钱半）

