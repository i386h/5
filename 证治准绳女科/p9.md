<!-- { "loadSidebar": true } -->
　　但内热头晕，用补中益气加蔓荆子而愈。后因恼怒，寒热谵语，胸胁胀痛，小便频数，月经先期，此是肝火血热妄行，用加味逍遥加生地黄而愈。一妇人因怒，寒热头痛谵语，日晡至夜益甚，而经暴至。盖肝藏血，此怒动火而血妄行，用加味逍遥散加生地黄治之，神思顿清。但食少体倦，月经未已。盖脾统血，此脾气虚，不能摄血，用补中益气治之，月经渐止。一妇人怀抱素郁，感冒经行谵语，服发散之剂不应，用寒凉降火，前证益甚，更加月经不止，肚腹作痛，呕吐不食，痰涎自出。此脾胃虚寒，用香砂六君，脾胃渐健，诸证渐退，又用归脾汤而全愈。

　　加味小柴胡汤 治妇人伤风，续得寒热，发作有时，经水适断，此为热入血室，其血必结，致如疟状。

　　柴胡（三钱） 半夏 黄芩（各二钱） 生地黄 人参（各一钱半） 甘草（半钱）

　　作一服，水二盅，姜五片，枣二枚，煎一盅，不拘时服。

　　干姜柴胡汤 治妇人伤寒，经脉方来，热入血室，寒热如疟，或狂言见鬼。

　　柴胡（一钱） 桂枝（三分） 栝蒌根（五分） 牡蛎（ ） 干姜（炮） 甘草（炒，各三分）

　　上水煎服，汗出而愈。

　　海蛤散 治妇人伤寒，血结胸膈，宜服此药，及针期门穴。

　　海蛤 滑石（ ，水飞） 甘草（各五钱） 芒硝（一两）

　　上为末，每服二钱，用鸡子清调下。小肠通利，其结血自散。更用桂枝红花汤发其汗则愈。（方见。）

　　〔泄泻〕汪石山治一妇经行，必泻三日然后行，诊其脉皆濡弱，此脾虚也。脾属血，属湿。经水将动，脾血先已流注血海，然后下流为经。脾血既亏，则虚而不能营运其湿。令作参苓白术散，每服二钱，一日米饮调下二三次，月余经行不泻矣。 一妇年逾四十，形长色脆，病经不调，右脉浮软而大，左脉虚软而小近驶，当时经前作泄。今年四月，感风咳嗽，用汤洗浴汗多，因泄一月。六月，复因洗浴，发疟六七次，疟虽止而神思不爽。至八月尽而经水过多，白带时下，泻泄，遂觉右脚疼痛。旧曾闪肭脚跟，今则假此延痛臀腿、腰胁、尻骨，颈项右边筋皆掣痛，或咳嗽一声，则腰眼痛如腰札，日轻夜重，叫号不已，幸痛稍止，饮食如常。今详月水过多，白带时下，日轻夜重，泻泄无时，亦属下多亡阴，宜作血虚论治，服四物止痛之剂益甚。九月，汪复诊视，始悟此病乃合仲景所谓阳生则阴长之法矣。夫经水多，白带下，常泄泻，皆由阳虚陷下而然，命曰阳脱是也。日轻夜重，盖日阳旺而得健运之职，故血亦无凝滞之患，而日故轻也。夜则阴旺而阳不得其任，失其健运之常，血亦随滞，故夜重也。遂以参、术助阳之药，煎服五七帖，痛减。此亦病证之变，治法殊常，故记之。

　　〔月水不断〕妇人月水不断，淋沥无时，或因劳损气血而伤冲任，或因经行而合阴阳，皆令气虚不能摄血。若时止时行，腹痛脉沉细，此寒热邪气客于胞中，非因虚弱也。

　　〔薛〕前证若郁结伤脾，用归脾汤。恚怒伤肝，逍遥散。肝火妄动，加味四物汤。脾气虚弱，六君子汤。元气下陷，补中益气汤。热伤元气，前汤加五味、麦门、炒黑黄柏。

　　儒者钱思习子室，年三十余无嗣，月经淋沥无期，夫妇异处几年矣。思习欲为娶外家，以谋诸余。余谓此郁怒伤肝，脾虚火动，而血不归经。乃肝不能藏，脾不能摄也。当清肝火、补脾气，遂与加味归脾、逍遥二药四剂，送至其家，仍告其姑曰：服此病自愈，而当受胎，外家可无娶也。果病愈，次年生子。

　　一妇人性急，每怒非太阳、耳、项、喉、齿、胸乳作痛，则胸满吞酸，吐泻少食，经行不止。此皆肝火之证，肝自病则外证见，土受克则内证作。余先以四物加白术、茯苓、柴胡、炒栀、炒龙胆，清肝养血。次用四君子加柴胡、芍药、神曲、吴茱萸、炒黄连，以培土制肝，渐愈。惟月经不止，是血分有热，脾气尚虚，以逍遥散倍用白术、茯苓、陈皮，又以补中益气加酒炒芍药，兼服而安。一妇人多怒，经行旬余方止，后淋沥无期，肌体倦瘦，口干内热，盗汗如洗，日晡热甚。皆由肝脾亏损，无以生发元气，用参、 、归、术、茯神、远志、枣仁、麦门、五味、丹皮、龙眼肉、炙草、柴胡、升麻治之，获痊。

　　一妇人怀抱不舒，腹胀少寐，饮食素少，痰涎上涌，月经频数。余曰：脾统血而主涎，此郁闷伤脾，不能摄血归源耳。用补中益气、济生归脾而愈。

　　胶艾汤 治劳伤血气，冲任虚损，月水过多，淋沥不断。

　　阿胶（炒） 川芎 甘草（炙，各二两） 当归 艾叶（炒，各三两） 熟地黄白芍药（各四两）

　　上 咀，每服半两，水煎。一方有黄 。

　　续断丸 （《大全》）治月水不断，口干心烦，四肢羸乏，饮食减少。

　　川续断 当归 乌贼骨 黄 牛角 （烧） 五味子 甘草 龙骨（ 研） 赤石脂熟地黄（各一两） 地榆（半两） 艾叶 附子 干姜 川芎（各七钱半）

　　上为末，炼蜜丸梧子大，每服三十丸，空心温酒下。

　　禹余粮丸 治久冷，月水不断，面黄肌瘦，虚烦减食。

　　禹余粮（二两） 鹿角胶（七钱半，粉炒） 紫石英 续断 赤石脂 熟地黄 川芎（各一两）

　　干姜 黄 艾叶 柏叶（炒） 当归（炒） 人参 白茯苓（各半两）

　　上为末，炼蜜丸梧子大，每三十丸，空心米饮下。

　　牡蛎丸 治血海虚损，月水不断。

　　牡蛎粉 赤石脂 代赭石（各一两） 阿胶 川芎 当归 鹿茸 续断 干姜（各三两）

　　甘草（二钱半）

　　上为末，炼蜜丸梧子大，每服三十丸，空心温酒下。

　　经验方 治经血不止。

　　黄芩（五分） 当归 柏叶 蒲黄（各四分） 生姜（二分） 艾叶（一分） 生地黄（二十四分）

　　伏龙肝（十二分）

　　上 咀，用水二升，煎取八合，分二服。

　　又经血不止，诗云：妇人经血久淋漓，旧蕊莲蓬烧作灰，热酒一杯调八字，自然安乐更无疑。

　　又方 莲蓬壳 拒霜花（二味等分）

　　为末，每服二钱，空心米饮调下。

　　伏龙肝散 （《和剂》）治血气劳伤，冲任脉虚，经血非时注下，或如豆汁，或成血片，或五色相亲，脐腹冷痛，月经不止。

　　伏龙肝 麦门冬（去心） 赤石脂（各一钱） 熟地黄 艾叶（炒，各一钱半） 当归（去芦，炒）

　　川芎（各二钱半） 肉桂（去粗皮） 干姜（炮） 甘草（各半钱）

　　上作一服，水二盅，红枣二枚，煎至一盅，食前服。

　　固经丸 治经水过多不止，乃阴虚挟热所致，法当补阴清热。

　　黄柏（三两） 龟板（炙，四两） 黄芩（二两） 白芍药（三两） 樗根皮（一两半） 香附子（童便制，一两半）

　　上为细末，酒糊丸梧子大，每以空心食前白汤下五、七十丸。

　　〔月水不利〕〔良〕妇人月水不利者，由劳伤气血，体虚而风冷客于胞内，伤于冲任之脉故也。若寸脉弦，关脉沉，是肝病也，兼主腹痛，孔窍生疮。尺脉滑，血气实，经络不利，或尺脉绝不至，兼主小腹引腰痛，气攻胸隔也。

　　〔薛〕前证属肝胆二经，盖肝胆相为表里，多因恚怒所伤。若本经风热，用补肝散。

　　（方见胁痛门。）血虚用四物加酸枣仁，若肾水不足用六味丸，若患诸疮疡，治见后。

　　牛膝散 治月水不利，脐腹作痛，或小腹引腰，气攻胸膈。

　　牛膝（酒制，一两） 桂心 赤芍药 桃仁（去皮尖） 玄胡索（炒） 当归（酒浸） 牡丹皮木香（各七钱半）

　　上为末，每服一钱，空心温酒调下。

　　牡丹散 治月候不利，腹脐疼痛，不欲食。

　　牡丹皮 大黄（炒，各一两） 赤茯苓 桃仁 生地黄 当归 桂心 赤芍药 白术（各七钱半）

　　石韦（去毛） 木香（各半两）

　　上 咀，每服三钱，水一盏，姜三片，煎七分，空心温服。

　　产宝方 治女人月经不利，脐下气胀，上攻欲呕，不得睡。

　　当归（四钱） 干漆（三钱，炒令烟尽）

　　上为细末，蜜丸梧子大，空心温酒下十五丸。

　　养荣汤 治妇人血海虚弱，心中恍惚，时多惊悸，或发虚热，经候不调。

　　白芍药 川芎 熟地黄 姜黄 当归 川姜 青橘皮 五加皮 牡丹皮 海桐皮 白芷（各等分）

　　每服五钱，水一盏半，生姜五片，乌梅一个，煎至一盏，温服，不拘时，送紫桂丸五十粒。（紫桂丸方见带下。）

　　〔过期不止〕《产宝》云：男子生于寅，寅属木，阳中有阴，故男子得八数。女子生于申，申属金，阴中有阳，女子得七数。男以气为主，八八则卦数已尽，尽则阳精痿。女以血为主，七七则卦数已终，终则经水绝，任冲脉虚衰，天癸绝，地道不通而无子矣。或劳伤过度，喜怒不时，经脉衰微之际，又为邪气攻冲，所以当止不止而崩下也。

　　许学士云：妇人经脉过期不及，腰腹疼痛，或七七数尽而月经下者，宜用当归散治之。

　　当归散 治妇人天癸已过期，经脉不匀，或三四月不行，或一月再至，腰腹疼痛。

　　《素问》云：七损八益。谓女子七数尽而经不根据时者，血有余也，不可止之，但令得根据时，不腰痛为善。（方见前调经平剂条。）

　　〔竹〕芩心丸 治妇人四十九岁以后，天癸当住，每月却行，或过多不止。

　　用黄芩心枝条者二两，米泔浸七日，炙干，又浸又炙，如此七次，为末，醋丸如桐子大，每服七十丸，空心温酒送下，日进二服。

　　上二方热者宜之。

　　茸附汤 补任冲，调血气。

　　干姜（四两） 肉桂（去粗皮） 附子 龙骨（生用） 防风（各一两） 牡蛎（ ） 当归（各二两）

　　鹿茸（三两，酒炙）

　　每服半两，水二盅，煎八分，温服。

　　补中芎 汤 治风虚冷热，劳伤冲任，月水不调，崩中暴下，产后失血过多，虚羸腹痛，或妊娠胎动不安，下血。

　　当归 干姜（炮，各三两） 川芎（蜜炙） 黄 甘草（炙） 吴茱萸（炮黄）

　　杜仲（炒） 熟地黄 人参（各一两）

　　每服三钱，水一盅半，煎一盅，空心服。

　　上二方寒者宜之，盖亦有血海虚寒而不禁者也。

