<!-- { "loadSidebar": true } -->
　　〔薛〕前证乃真气亏损，邪气乘之，况产后得之，尤当固真气为主。若求旦夕之效，而攻其邪，则速其危矣。当参前杂证积聚诸方论治之。一产妇腹中似有一块，或时作痛而转动，按之不痛，面色痿黄，痛则 白，脉浮而涩，余谓此肝气虚而血弱也，不信，乃用破血行气，痛益甚，转动无常。又认以为血鳖，专用破血驱逐之药，痛攻两胁，肚腹尤甚，益信为鳖确。服下虫等药，去血甚多，形气愈虚，肢节间各结小核，隐于肉里，以为鳖子畏药而走于外。余曰：肝藏血而养诸筋，此因肝血复损，筋涸而挛结耳。盖肢节胸项，皆属肝胆部分，养其脾土，补金水，以滋肝血，则筋自舒。遂用八珍汤、逍遥散、归脾汤加减，调治而愈。一妇月经不调，两拗肿胀，小便涩滞，腹中一块作痛，或上攻胁腹，或下攻小腹，发热晡热，恶寒，肌肤消瘦，饮食无味，殊类瘵证，久而不愈。余谓肝脾血气亏损，用八珍汤、逍遥散、归脾汤，随证互服而愈。

　　〔大〕新产后有血与气相搏而痛者，谓之瘕。瘕之言假也，谓其痛浮假无定处也。此由夙有风冷血气，不治，至产血下则少，故致此病也。不急治，则多成积结，妨害月水，轻则痞涩，重则不通也。

　　〔薛〕前证乃寒邪乘客，气血壅结，此因气病而血病也。当补养胃气，调和月经，宽缓静养为善。《难经》云：任脉之病，男子为七疝，女子为瘕聚。当参前后各论治之。

　　〔丹〕南山妇人年三十八，于九月二十三日月经行，比前过后十日，得草药以败血海，为下胎之谋，有数滴血下，因此腹痛，在小腹下有块如碗大，不可按，汤熨则痛稍定，大小便抽痛，小便涩，大便略下少赤积垢，食不进，口略渴发热，此胃气为草药所败，加以受伤之血妄行而不得泄，所以为病也。

　　砂仁 甘草（炙） 川芎 黄芩（各三分） 滑石（一钱半） 牛膝（二钱） 桃仁（七粒）

　　上水、酒煎服。

　　芍药汤 （《保命》）治产后诸积不可攻，宜养阴去热，其病自安。

　　芍药（一斤） 黄芩 茯苓（各六两）

　　上锉散，每以半两，水煎温服，日三。

　　〔丹〕产后消血块。

　　滑石（三钱） 没药 血竭（各二钱）

　　上为细末，醋糊丸。如恶露不下，以五灵脂为细末，面糊丸，白术汤、陈皮汤任下。

　　又方 消血块。

　　香附（童便浸） 桃仁（去皮留尖，等分）

　　为末，醋糊丸。

　　治血瘕作痛，脐下胀满，或月经不行，发热体倦。

　　当归（二两） 桂心 芍药 血竭 蒲黄（炒，各一两半） 延胡索（炒，一两）

　　上为末，每服二钱，空心热酒调下。

　　葛氏方（治证同前。）桂心为末，每服一钱，空心酒调下。

　　《产宝》疗血瘕，痛无定处。

　　童便（三升） 生地黄汁 生藕汁（各一升） 生姜汁（三升）

　　上先煎前三味，约三分减二，次下姜汁，慢火煎如稀饧，每服取一合，暖酒调下。

　　《千金》疗血瘕。

　　先干地黄（一两） 乌贼鱼骨（二两）

　　上为细末，空心温酒调服二钱匕。

　　四神散 治产后瘀血不消，积聚作块，心腹切痛。

　　川芎 当归（去芦） 干姜（炮） 赤芍药（各等分）

　　上为细末，每服二钱，食远用温酒调服。

　　桂心丸 治产后血气不散，积聚成块，上攻心腹，或成寒热，四肢羸瘦烦疼。

　　桂心 当归 赤芍药 牡丹皮 没药 槟榔（各半两） 青皮 干漆（炒烟尽，各七钱半）

　　大黄 桃仁（去皮尖） 三棱（煨） 玄胡索 鳖甲（酥炙） 浓朴（制，各一两）

　　上为细末，炼蜜和丸梧子大。每服三四十丸，食前用温酒送下。

　　卷之五　产后门

　　霍乱

　　〔大〕产后霍乱，气血俱伤，脏腑虚损，或饮食不消，触冒风冷所致。阴阳不顺，清浊相干，气乱于肠胃之间，真邪相搏，冷热不调，上吐下痢。故曰霍乱也。经云：渴而饮水者，五苓散。寒多不饮水者，理中丸。大段虚冷者，加附子，来复丹亦妙。

　　〔薛〕一产妇停食霍乱，用藿香正气散之类，已愈。后胸腹膨胀，饮食稍过即呕吐，或作泻。余谓此脾胃俱虚，用六君子汤加木香治之，渐愈。后因饮食失调，兼恚怒，患霍乱，胸腹大痛，手足逆冷，用附子散，又用八味丸，以补土母而康。设泥痛无补法而用辛散，或用平补之剂，必致不起。一产妇吐泻咽酸，面目浮肿，此脾气虚寒。先用六君加炮姜为主，佐以越鞠丸而咽酸愈。又用补中益气加茯苓、半夏而脾胃康。

　　白术散 治产后霍乱吐利，腹痛烦渴，手足逆冷。

　　白术 橘红 麦门冬（去心） 干姜 人参（各一两） 甘草（半两）

　　为粗末，每服四钱，水一盏，生姜五片，煎去渣，温服。

　　温中散 治产后霍乱，吐泻不止。

　　人参 白术 当归 草豆蔻仁 干姜（各一两） 浓朴（一两半，制）

　　上为粗末，每服三钱，水煎服。

　　附子散 疗产后霍乱不止，手足逆冷。

　　附子（炮） 白术 当归 吴茱萸（洗） 桂心 人参 丁香 橘红 甘草（各半两）

　　上为细末，每服二钱，粥饮调下，不拘时。

　　高良姜散 治产后霍乱吐利，腹中 痛。

　　良姜 当归 草豆蔻仁上等分为细末，每服二钱，用粥饮调下。

　　上二方非真寒不可用。

　　《局方》参苓白术散，疗产后霍乱吐利，身热带渴者良。（方见杂病泄泻。）

　　若吐逆不受汤药，以伏龙肝细末三钱，米汤调下即受。

　　余详杂病霍乱门。

　　卷之五　产后门

　　呕吐

　　〔大〕夫胃为水谷之海，水谷之精以为血气，荣润脏腑。因产则脏腑伤动，有时而气独盛者，则气乘肠胃，肠胃燥涩，其气则逆，故呕逆不下食也。

　　〔薛〕前证若因饮食过时，用四君子汤。饮食过多，用六君子汤。饮食过时而兼劳役，用补中益气。若因饮食停滞，用人参养胃汤。脾胃气虚，用六君子汤。胃气虚寒，加炮姜、木香。寒水侮土，用益黄散。肝木侮脾土，用六君、升麻、柴胡。命门火衰不能生土，用八味丸。呕吐泄泻，手足俱冷，或肚腹作痛，乃阳气虚寒，急用附子理中汤，多有生者。

　　一产妇朝吐痰，夜发热，昼夜无寐，或用清痰降火，肌体日瘦，饮食日少，前证愈甚。余曰：早间吐痰，脾气虚也。夜间发热，肝血虚也。昼夜无寐，脾血耗也，遂用六君子汤、加味逍遥散、加味归脾汤，以次调理而痊。

　　开胃散 治产后胃气不和，呕吐不止，全不纳食，宜服此。

　　诃子肉（一两半） 人参（一两） 甘草（半两）

　　上三味为细末，别以半夏半分，生姜一分，薤白二七茎，水一大盏，煎至六分，去渣分为两服。

　　疗产后呕逆不止。（郑知县传。）

　　橘红（一两） 半夏曲 甘草（各半两） 藿香（三两）

　　上为细末，每服二钱，水一盏半，姜三片，煎至六分，温服，无时。

　　治产后更无他疾，但多呕逆不能食。

　　白术（一两二钱半） 生姜（一两半）

　　上细切，酒水各二升，煎取一升，分三服。

　　产后呕逆不已，四君子汤加陈皮、半夏、藿香、砂仁。

　　石莲散 治产后咳逆呕吐，心怔目晕。

　　石莲子（去壳，一两半） 白茯苓（一两） 丁香（五钱）

　　上为细末，米饮调服三钱，无时。

　　内热呕吐，服前药不效者，以枇杷叶（去毛蜜炙、）茅根各五钱，煎浓汤，入芦根汁半盏和匀服。

　　卷之五　产后门

　　吃逆

　　〔大〕夫肺主气，五脏六腑俱禀于气，产后则气血伤，脏腑皆损，而风冷搏于气，气则逆上，而又脾虚聚冷，胃中伏寒，因食热物，冷热气相冲击，使气厥而不顺，则吃逆也。脾者主中焦，为三焦之关，五脏之仓廪，贮积水谷，若阴阳气虚，使荣卫气厥逆，则致生斯病也。经云：吃噫者，胃寒所生，服药无效者，灸期门三壮必愈。期门穴乃胃之大络。

　　〔薛〕前证属胃气虚寒之恶候，如用后方未应，急投参附汤，亦有复生者。

　　参附汤（见前自汗。）

　　丁香散 治产后心烦，咳噫不止。

　　丁香 白豆蔻仁（各半两） 伏龙肝（一两）

　　上为细末，煎桃仁、吴茱萸汤调下一钱，如人行五里再服。

　　石莲散（见呕吐。）

　　《产宝》疗产后吃逆，三日不止，欲死方。

　　桂心（半两） 姜汁（三合）

　　上同煎取二合，以大火炙手摩背，热时涂药汁尽，妙。

　　治产后吃逆方 用干柿一枚切碎，以水一盏，煎至六分，热呷之。

　　又方 古壁镜窠三四个，水一小盏，煎至半小盏，热服。

　　羌活散 （《灵苑》）治吃逆。

　　羌活 附子（炮） 香（炒，各半两） 木香 白姜（炮，各二钱半）

　　上五味为未，每服二钱，水一盏，盐一捻，煎十数沸，热服一服止。

　　《补遗》治产后吃逆。橘皮汤及大小橘皮汤皆效。

　　上诸方当审寒热虚实用之，如寒者宜丁香、姜、桂，热者宜干柿、竹茹，实者宜香附、橘皮，虚者宜人参，甚则附子佐之。误施则有噬脐之悔，慎之。

　　卷之五　产后门

　　咳嗽

　　〔大〕夫肺者主气，因产后血虚，肺经一感微邪，便成咳嗽，或风、或热、或寒、或湿，皆令人咳嗽也。若产后吃盐太早而咳嗽者，难治。

　　产后血气不通，咳嗽者何？答曰：产后咳嗽，多因食热面壅滞，或热病，或有气块，发时冲心痛，气急咳嗽，四肢寒热，心闷口干，或时烦躁，睡梦惊悸，气虚肢体无力，宜服《局方》黑神散、五积散加枣煎服。

