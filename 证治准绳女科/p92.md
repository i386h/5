<!-- { "loadSidebar": true } -->
　　上为细末，炼蜜丸如梧子大。每服三十丸，食前温酒下。

　　卷之五　产后门

　　月水不通

　　〔大〕夫产伤动于血气，其后虚损未复，而为风冷所伤，血之为性，得冷则凝结，故风冷伤于经血，结于胞络之间，故令月水不通也。凡血结月水不通，则成血瘕，水血相并，复遇脾胃衰弱，肌肉虚者，则为水肿也。

　　妇人冲任之脉，为经络之海，皆起于胞内，而手太阳小肠之经、手少阴心之经，此二经上为乳汁，下为月水，若产后月水不通者，盖新产之后，劳伤气血，或去血过多，乳汁通行，自是不通，若乳子岁半或一岁之内，而月经不行，此是常候，即非病也，何必通之。谚云奶假是也。若半岁而行者，或四五个月便经行者，皆是少壮血盛之人，注受极易，产乳必众，其子失乳，必四肢 羸，肚大青筋，头大发焦，好啖泥土，病名无辜。若经血有余者，不可以药止之。若产后一二岁，月经不通，而无疾苦，何必服药。或劳伤气血，冲任脉虚，气血衰少而不能行者，但服健脾胃，资气血之药，自然通行。若用牛膝、红花、苏木、干漆、虻虫、水蛭等药以通之，则为害滋大，经水枯竭则无以滋养，其能行乎。初虞世所谓譬犹索万金于乞丐之手，虽捶楚并下，而不可得也。后之学人，更宜详番而疗之。

　　〔薛〕前证脾胃虚弱，用六君子汤。若兼郁火伤脾，用归脾汤加丹皮、山栀。若怒火伤血，宜用四物合小柴胡。气血俱虚，用八珍、牡丹皮。仍参前论主之。一产妇月经年余不通，内热晡热，服分气丸，经行不止，恶寒作渴，食少倦怠，胸满气壅。朝用加味逍遥散，夕用四君子汤，月许，诸证稍愈。佐以八珍汤，兼服两月而愈。

　　以上三证，宜于调经门中参看通用。

　　卷之五　产后门

　　泻利

　　〔郭〕产后腹痛及泻利者何？答曰：产后肠胃虚怯，寒邪易侵。若未盈月，饮冷当风，乘虚袭留于肓膜，散于腹胁，故腹痛作阵，或如锥刀所刺，流入大肠，水谷不化，洞泄肠鸣，或下赤白， 胁填胀，或痛走不定，急服调中汤立愈。若医者以为积滞取之，祸不旋踵，谨之谨之。

　　陈无择评曰：产后下痢，非止一证，当随所因而调之。既云饮冷当风，何所不至，寒热风湿，本属外因，喜怒忧思，还从内性，况劳逸饥饱，皆能致病。若其洞泄，可服调中汤。赤白滞下，非此能愈，各随门类，别有正方。

　　〔薛〕产后泻痢，或因饮食伤损脾土，或脾土虚不能消食，当审而治之。若米食所伤，用六君加谷 。若面食所伤，用六君加麦 。若肉食所伤，用六君加山楂、神曲。凡兼呕吐，皆加藿香。若兼咽酸或呕吐，用前药送越鞠丸。若肝木来侮脾土，用六君加柴胡、炮姜。若寒水反来侮土，用钱氏益黄散。若久泻，或元气下陷，兼补中益气汤以升发阳气。若泻痢色黄，乃脾土真气，宜加木香、肉果。若脾土虚寒，当用六君子加木香、姜、桂。若脾肾虚寒，用补中益气及四神丸。若属命门火衰，而脾土虚寒，用八味丸以补土母。若小便涩滞，肢体渐肿，或兼喘咳，用金匮肾气丸以补脾肾，利水道。若胃气虚弱而四肢浮肿，治须补胃为主。若久而不愈，或非饮食所伤而致，乃属肾气亏损，盖胞胎主于任而系于肾，况九月、十月，乃肾与膀胱所养，必用四神、六味、八味三药以补肾。若用分利导水之剂，是虚其虚也。一产妇泻痢，发热，作渴，吐痰甚多，肌体消瘦，饮食少思，或胸膈痞满，或小腹胀坠，年余矣。余以为脾胃泻，朝用二神丸，夕用六君子，三月余而痊。一妇产后泄泻，兼呕吐咽酸，面目浮肿，此脾气虚寒。先用六君加炮姜为主，佐以越鞠丸而咽酸愈；又用补中益气加茯苓、半夏，而脾胃康。一产妇泻利年余，形体骨立，内热晡热，自汗盗汗，口舌糜烂，日吐痰三碗许，脉洪大，重按全无，此命门火衰，脾土虚寒而假热，吐痰者，乃脾虚不能统摄归源也。用八味丸补火以生土，用补中益气汤兼补肺金而脾胃健。一产妇腹痛后重，去痢无度，形体倦怠，饮食不进。与死为邻，此脾肾俱虚。用四神丸、十全大补汤而愈。但饮食难化，肢体倦怠，用补中益气汤而康。一妇人五月患痢，日夜无度，小腹坠痛，发热恶寒，用六君子汤送香连丸，二服渐愈。仍以前汤送四神丸四服全愈。至七月终，怠惰嗜卧，四肢不收，体重节痛，口舌干燥，饮食无味，大便不实，小便频数，洒淅恶寒，凄惨不乐，此肺之脾胃俱虚，而阳气寒不伸也。用升阳益胃汤而痊。

　　汪石山治一妇产后滑泄，勺水粒米弗容，时即泄下。如此半月余，众皆危之，或用五苓散、平胃散，病益甚。汪诊之，脉皆濡缓而弱。曰：此产中劳力以伤其胃也，若用汤药，愈滋胃湿，非所宜也。令以参苓白术散除砂仁，加陈皮、肉豆蔻，煎姜、枣汤调服，旬余而安。

　　〔丹〕治产后泄泻，恶露不行，此余血渗入大肠为泻，洞泄不禁，下青白黑色。用荆芥大者四五穗，于盏内烧灰，不得犯油火，入麝香研，汤三呷调下。此药虽微，能治大病。（方名的奇散。）

　　产后泄方茯苓 川芎 黄芩 白术 干姜 滑石 陈皮 芍药（炒各）

　　上水煎服之。

　　调中汤高良姜 当归 桂心 芍药 附子（炮） 川芎（各一两） 甘草（半两）

　　上为粗末，每服三钱匕，水三盏，煎至一盏，去渣热服。

　　上方惟寒中洞泄者宜之。其肠胃有热者，当服黄连而愈，如如金丸、香连丸之类。若戊己丸、固肠丸、四神丸、五味子丸之类，皆产后大便不实必用之药，已详载杂病及前泄泻门中，兹不赘引。

　　卷之五　产后门

　　赤白痢

　　〔大〕产后痢疾者，由产劳伤，脏腑不足，日月未满，虚乏未复，或劳动太早，或误食生冷，若行起太早，则外伤风冷，乘虚入于肠胃，若误食生冷难化之物，伤于脾胃，皆令洞泄水泻，甚者变为痢也。若血渗入大肠则为血痢，难治，世谓之产子痢也。得冷则白，或如鱼脑，得热则赤黄，或为骤血。若冷热相搏，则下痢赤白，或脓血相杂。若下痢青色，则极冷也。若饮食不进，便利无常，日夜无度。产后本虚，更加久痢不止，无力瘦乏，愈见羸弱，谓之虚羸下痢。又有产后气宇不顺，而下痢赤白，谓之气痢。治之之法，热则凉之，冷则温之，冷热相搏则调之，滑者涩之，虚羸者补之，水谷不分者当利小便。若产妇性情执着，不能宽解，须当顺其气，未有不安者也。

　　〔薛〕前证白属气分，而赤属血分也。其论详见泻利。一产妇食鸡子，腹中作痛，面色青黄，服平胃、二陈，更下痢腹胀。用流气饮子，又小腹一块不时上攻，饮食愈少。

　　此脾胃虚寒，肝木克侮所致。用补中益气加木香、吴茱渐愈。又用八珍大补，兼服调理寻愈。一妇产后痢未至月满，因食冷物及酒，冷热与血攻击，滞下纯血，缠坠极痛，其脉大无力，口干，用黄芩芍药汤三服而安。

　　〔熊〕治产后赤白痢证 用四君子汤加黄 、粟壳神效。

　　〔云〕救急散 治产后赤白痢，腹中绞痛。

　　芍药 阿胶 艾叶 熟地黄（各一两） 甘草 当归（各三两）

　　上 咀，水煎分二服，空心饮。

　　〔大〕当归芍药散 治妊娠腹中绞痛，心下急痛，及疗产后血晕，崩中久痢。（方见血崩。）

　　疗妊娠血痢 用阿胶二两，以酒一升半，煮一升，顿服。

　　产后诸痢 煮薤白食之。又方，羊肾脂炒薤白，空心食之，甚佳。

　　〔经〕治产后、胎前痢疾 败龟甲一枚，米醋炙研为末，醋汤调下。（丹溪云：龟甲大补阴，治劳倦。）

　　〔丹〕妇人患堕胎后膈满食少，痢不止，脉虚，左手尤甚。

　　滑石 白芍药（炒） 苍术（各五钱） 白术（二钱五分） 诃子（二钱，煨） 干姜（四钱）

　　茯苓（一钱）

　　上为细末，调下保和丸四五十粒。

　　〔云〕产后血痢，脐腹疼痛 四物汤加槐花、黄连、御米壳等药。

　　黄连丸 治产后赤白痢，腹中搅痛不可忍。

　　黄连（四两） 阿胶 蒲黄 栀子仁（各一两） 当归（二两半） 黄芩 黄柏（各二两）

　　上为末，炼蜜丸如桐子大。每服六七十丸，米饮吞下，日三夜一。

　　〔仲〕产后下痢虚极，白头翁加甘草阿胶汤主之。（《脉经》作热痢重下，新产虚极者。）

　　白头翁 阿胶（各二两） 黄连 黄柏 秦皮（各三两） 甘草（二两）

　　上以水七升，煮取二升半，纳胶令消尽，温分三服。妇人临产痢疾。

　　山栀不拘多少，烧灰为细末，空心温熟水调下一钱，甚者不过五服。

　　产后血痢，小便不通，脐腹疼痛。

　　用生马齿苋捣汁二大合，煎一沸，下蜜一合调，顿服。

　　〔梅〕治产后血泄不禁，余血作痛兼块。

　　桂心、干姜等分为末，空心酒调服方寸匕。

　　〔大〕疗产后痢，日五十行者，取木里蛀虫粪屑炒黄，急以水沃之，令稠稀得所，服之即瘥。

　　〔圣〕治产后诸痢方。取苍耳叶捣汁、半盏，日三四，温服。

　　〔渴〕产后下痢作渴者，水谷之精，化为血气津液，以养脏腑，脏腑虚燥，故痢而渴。若引饮则难止，反溢水气，脾胃既虚，不能克水，水自流溢，浸渍皮肤，则令人肿。但止其渴，痢则自瘥。

　　〔薛〕前证若渴而不喜冷冻饮料，属胃气虚，不能生津液，宜用七味白术散。夜间发热口渴，属肾水弱而不能润，宜用六味丸，并佐以益气汤，以滋化源。一产妇泻痢，发热作渴，吐痰，肌体消瘦，饮食少思，或胸膈痞闷，或小腹胀坠，年余矣。余以为脾肾之泻，朝用二神丸，夕用六君子，三月余而痊。

　　一产妇患前证，形体倦怠，饮食不进，与死为邻，此脾胃俱虚也。用四神丸、十全大补汤而愈。

　　《必效》疗产后痢而渴饮无度数。

　　麦门冬（三两） 乌梅（二十个）

　　细锉，水一升，煮取七合，细呷。

　　《经效》疗产后久痢，津液涸，渴不止。

　　龙骨（十二分） 浓朴 茯苓 黄 麦门冬 人参（各八分） 生姜（六分） 大枣（十四个，并细锉）

　　上以水一大升，煮取七合，空心分两服。

　　疗产后痢，日久津液枯竭，四肢浮肿，口干舌燥。《古今录验》冬瓜（一枚） 黄泥糊浓五寸，煨烂熟，去皮，绞汁服之瘥。

　　《补遗》人参白术散，治产后痢，津液竭，渴不止。（方见胎前霍乱。）

　　卷之五　产后门

　　大便秘涩

