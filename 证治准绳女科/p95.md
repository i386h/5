<!-- { "loadSidebar": true } -->
　　〔大〕凡妇人乳汁或行或不行者，皆由气血虚弱，经络不调所致也。乳汁勿令投于地，虫蚁食之，令乳无汁。若乳盈溢，可泼东壁上佳。或有产后必有乳，若乳虽胀而产后作者，此年少之人，初经产乳，有风热耳。须服清利之药则乳行。若累经产而无乳者，亡津液故也。须服滋溢之药以动之。若虽有乳，却又不甚多者，须服通经之药以动之，仍以羹 引之。盖妇人之乳资于冲脉，与胃经通故也。有屡经产而乳汁常多者，亦妇人血气不衰使然也。大抵妇人素有疾在冲任经者，乳汁少而其色带黄，所生之子怯弱而多疾。

　　〔三因〕产妇有二种乳脉不行，有气血盛而壅闭不行者，有血少气弱涩而不行者。虚当补之，盛当疏之。盛者当用通草、漏芦、土瓜根辈；虚者当用炼成钟乳粉、猪蹄、鲫鱼之属。概可见矣。

　　〔薛〕前证若气血虚弱而不能化生，宜壮脾胃。怒动肝胆而乳肿汁出，宜清肝火。夫乳汁乃气血所化，在上为乳，在下为经。若屡产无乳，或大便涩滞，当滋化源。

　　漏芦散 疗乳妇气脉壅塞，乳汁不行，及经络凝滞，奶乳胀痛，留蓄邪毒，或作痈肿。

　　此药服之，自然内消，乳汁通行。

　　漏芦（二两半） 蛇蜕（十条，炙） 栝蒌（十枚，急火烧焦存性）

　　上为末，温酒调下二钱，无时候。服药后即以猪蹄羹投之。《经验方》有牡蛎，烧存性。一方只用牡蛎 末酒调。

　　又方葵菜子（炒香） 缩砂仁（各等分）

　　上为细末，每服二钱，热酒调下。滋益气脉荣卫，行津液。上蔡张不愚方，常用极有验。

　　《产宝》疗产后乳无汁方。

　　土瓜根 漏芦（各三两） 甘草（二两） 通草（四两）

　　上水八升，煎取二升，分温三服，忌如常法。一方加桂心，并为末，酒服方寸匕。

　　《产书》下乳汁。

　　土瓜根为末，酒调服一钱，日三四服。

　　下乳汁。以京三棱三个，水二碗，煎取一碗洗，取汁下为度，极妙。

　　涌泉散 成都教授单骧方。疗产乳无汁，亦治乳结痈肿。

　　穿山甲（洗净，一两，灰炒燥） 为细末，酒调服方寸匕。

　　《必用方》云：漏芦、栝蒌皆要药。或云：多食猪蹄羹。栝蒌取子净洗，炒令香熟，捶破取仁，瓦上摊 令白色，研为细末，温酒调下一钱。服了合面卧少时，未效再作。

　　一方 栝蒌一枚，熟捣，以白酒一斗，煮取四升，去渣温饮一升，日三。

　　成炼钟乳散 疗乳妇气少血衰，脉涩不行，乳汁绝少。

　　成炼钟乳粉（研细） 浓煎漏芦汤调下二钱。

　　《灵苑》下乳汁立效方。

　　粳米 糯米（各半合） 莴苣子（一合，并淘净） 生甘草（半两）

　　用水二升，煎汁一升，去滓分三服，立下。

　　又方 猪蹄（一双） 通草（四两） 水一斗，煮作羹食之妙。

　　〔薛〕一产妇因乳少，服药通之，致乳房肿胀，发热作渴。余谓血气虚，以玉露散补之而愈。

　　玉露散 治乳脉不行，身体壮热疼痛，头目昏痛，大便涩滞等证。

　　川芎 桔梗 白芷（各二钱） 芍药 当归（各一钱半） 人参 白茯苓 甘草（各一钱）

　　上作一服，水二盅，煎至一盅，食后服。如头热甚，大便秘者，加大黄三钱。

　　罗氏涌泉散 治妇人乳汁因气绝少。

　　瞿麦穗 麦门冬（去心） 龙骨 穿山甲（炮黄） 王不留行（各等分）

　　上为细末，每服一钱，热酒调下，后吃猪蹄羹少许。又用木梳于左右乳上各梳三二十梳。日三服，根据前法。

　　又方 治奶汁少。

　　栝蒌根 薄荷干身（等分）

　　上为粗末，先吃羊蹄汁一碗，次服药，后再吃葱丝羊羹汤少许，立效。

　　有人乳汁不行，已十七日，诸药无效，遇有人送赤豆一斗，遂时常煮粥食之，当夜乳脉通行。

　　又方 麦门冬不拘多少，去心焙为末，以酒磨犀角约一钱许，暖犀角酒调门冬末二钱服之，不过两服，乳汁便下。

　　〔乳汁自出〕〔大〕产后乳汁自出，盖是身虚所致，宜服补药以止之。若乳多温满急痛者，温帛熨之。《产宝》有是论，却无方以治之。若有此证，但以漏芦散亦可。有未产前乳汁自出者，谓之乳泣，生子多不育，经书未尝论及。

　　〔薛〕前证气血俱虚，用十全大补汤。肝经血热，用加味逍遥散。肝经怒火，用四物、参、术、柴、栀。肝脾郁怒，用加味归脾汤。一产妇劳役，忽乳汁如涌，昏昧吐痰，此阳气虚而厥也。灌以独参汤而苏，更以十全大补汤数剂而安。若妇人气血方盛，乳房作胀，或无儿饮胀痛，憎寒发热，用麦芽二三两，炒熟，水煎服立消。其耗散血气如此，何脾胃虚弱，饮食不消方中多用之？漏芦散（见前。）

　　卷之五　产后门

　　吹奶

　　〔大〕产后吹奶者，因儿吃奶之次，儿忽自睡，呼气不通，乳不时泄，蓄积在内，遂成肿硬，壅闭乳道，津液不通，伤结疼痛。亦有不痒不痛，肿硬如石，名曰吹奶。若不急治，肿甚成痈。产后吹奶，最宜急治，不尔结痈，逮至死者。速服皂角散、栝蒌散，敷以天南星散，以手揉之则散矣。

　　〔薛〕前证用药，切不可损其气血。余详外科乳痈条。

　　栝蒌散方乳香（一钱，研） 栝蒌实（一个） 研匀，温酒煎服。

　　天南星散南星（为末） 温汤调，以鹅翎蘸涂患处。

　　皂角散歌曰：妇人吹奶治如何？皂角烧灰蛤粉和，热酒一杯调八字，须臾揉散笑呵呵。

　　治奶结硬疼痛。

　　百药煎为细末，每服三钱，酒一盏，煎数沸，热服。

　　乳硬作痛嫩桑叶生研，以米饮调，摊纸花贴肿处。

　　《补遗》治产后吹奶，结实肿痛。

　　用陈皮（一两） 甘草（一钱）

　　水二碗，煎至一碗，分两服。次用荆芥、羌活、独活煎汤熏洗，即散。

　　卷之五　产后门

　　妒乳

　　夫妒乳者，由新产后儿未能饮之，及乳不泄，或乳胀捏其汁不尽，皆令乳汁蓄结，与血气相搏，即壮热大渴引饮，牢强掣痛，手不得近是也。初觉便知以手捋捏去汁，更令旁人助吮引之，不尔，或作疮有脓，其热势盛，必成痈也。轻则为吹乳、妒乳，重则为痈。虽有专门，不可不知。

　　连翘汤 治产后妒乳并痈。

　　连翘 升麻 芒硝 玄参 芍药 白蔹 防风 射干 大黄 杏仁 甘草（各一钱）

　　上作一服，水二盅，煎至一盅，食后服。

　　疗产后妇乳初结胀不消，令败乳自退方。

　　栝蒌（一个，半生半炒） 大粉草（一寸，半生半炙） 生姜（一块，半生半煨）

　　上同锉，用酒一碗，煮取一盏，去渣服之。其痛一会不可忍，即搜去败乳，临卧再一服，顺所患处乳侧卧于床上，令其药行故也。

　　疗产后吹乳作痈。

　　葵茎及子上捣筛为散，酒服方寸匕，即愈。

　　又方 鸡屎干为末，酒服方寸匕，须臾三服愈。

　　又方 皂角十条，以酒一升，揉取汁，消石半两，煎成膏敷之。

　　疗乳肿将次结成痈方。

　　上以马溺涂之立愈。

　　《补遗》疗产后吹奶、妒奶，但未结成痈，或成痈未作有脓者。

　　蔓荆子捣烂酒服，仍以渣敷患处。

　　又方 用赤小豆酒研烂，温酒服；滓封患处。

　　又方 仙人掌草一握，小酒糟一块，生姜一大块，同研烂，入桂末少许炒，酒服留滓罨患处。

　　《集验》论曰：凡妇人女子，乳头生小浅热疮，搔之黄汁出，浸淫为长，百种疗不瘥者，动经年月，名为妒乳病。妇人饮儿者，乳皆欲断，世谓苟抄乳是也。宜以赤龙皮汤及天麻汤洗之，敷二物飞乌膏及飞乌散佳。始作者可敷以黄芩漏芦散、黄连胡粉散并佳。

　　赤龙皮汤槲皮（三升，切）

　　上以水一斗，煮五升，夏冷用，秋冬温之，分以洗乳。

　　天麻汤天麻草（五升，切）

　　上以水一斗半，煎取一斗，随寒温分洗乳以杀痒也。此草叶如麻叶，冬生，夏着花，赤如鼠尾花。亦以洗浸淫黄烂热疮、痒疽、湿阴蚀疮、小儿头疮，洗毕敷膏散。

　　飞乌膏散方用烧朱砂作水银上黑烟（名维粉者三两，熬令焦燥） 矾石（三两，烧粉）

　　上二味，以绢筛细，以甲煎和之，令如脂，以敷乳疮，日三。作者不须和，有汁自着可用散。亦敷诸热疮，黄烂浸淫汁疮，蜜疮，丈夫阴蚀痒湿，诸小儿头疮，疳蚀，口浸淫疮，蜗疮等，并以此敷之。

　　又黄连胡粉膏散方黄连（二两） 胡粉（二两半） 水银（一两，同研令消散）

　　上三味，捣黄连为末，三物相和，皮裹熟 之，自和合也。纵不成一家，且得水银细散人粉中，以敷乳疮，诸湿痒、黄烂肥疮。若着甲煎为膏，《千金》同。

　　《补遗》妇人乳头小浅疮烂痒。以芙蓉花或叶干为末，掺之。又有妇人乳头裂痛，取秋后冷落茄子花裂开者，阴干烧存性，水调涂之。

　　
