<!-- { "loadSidebar": true } -->
　　肝强胜肺，肺怯不能胜肝，当补脾肺，治肝。益脾者，母令子实故也。补脾，益黄散；治肝，泻青丸主之。肝病春见（一作早晨），肺胜肝，当补肾肝，治肺脏，肝怯者受病也。补肝肾、地黄丸，治肺、泻白散，主之。五脏相胜轻重，肝病见秋，木旺肝胜肺也，宜补肺泻肝，轻者肝病退，重者唇白而死。〔娄〕五脏相胜，病随时令，乃钱氏扩充《内经》藏气法时论之旨，实发前人所未发者也，假如肝病见于春及早晨，乃肝自病于本位也，今反见于秋及日晡肺之位，知肺虚极，肝往胜之，故当补脾肺泻肝也，余仿此。

　　〔洁〕肝主风，自病则风搐拘急，急食甘以缓之，佐以酸苦，以辛散之。实则风搐力大，泻青丸主之。虚则风搐力小，地黄丸主之。心乘肝，实邪，壮热而搐，利惊丸、凉惊丸主之。肺乘肝，贼邪，气盛则前伸呵欠微搐，法当泻肺，先补本脏，补肝，地黄丸主之；泻肺，泻白散主之。脾乘肝，微邪，多睡体重而搐，先当定搐，泻青丸主之，搐止，再见后证，则别立法治之。肾乘肝，虚邪，增寒呵欠而搐，羌活膏主之。〔刘〕凡肝得病，必先察其肺肾两脏，根其病之所起，然后审其肝家本脏之虚实，方可治疗，然肾者肝之母，金者木之贼，今肝之得病，若非肾水之不能相生，必是肺金之鬼来相攻击，不得不详审而求之，故其来在肺，先治其肺，攻其鬼也。其来在肾，先补其肾，滋其根也。然后审其肝家本脏之虚实而寒温之。〔薛〕若肝经实热而外生风者，宜用大青膏散之。若既服而前证仍作，或益甚者，此邪气已去，而脾气亏损也，宜用异功散加芎、归补之。若肝经虚热，或因克伐而内生风者，宜用异功散、地黄丸补之。若风邪入脏，能食饮冷、大便秘结者，此邪气内实也，宜用大黄丸下之。若既下而食少饮汤，或腹作胀者，此脾气内虚也，宜用白术散补之。气血素弱，或因病后，或服攻伐之剂，而手寻衣领，切牙呵欠，目淡青者，乃肝经虚甚也，急用地黄丸以补肾肝。哽气，短气，长出气，乃肺经虚甚也，急用异功散以补脾肺。若申酉时叫哭直视，呵欠顿闷，项急惊悸，手足摇动，发热饮水者，此风火相搏而胜肺金也，用柴胡栀子散以治肝火，生肝血。

　　用异功散补脾土，生肺金。若唇白者，为脾绝不治。

　　〔海〕肝苦急，急食甘以缓之，廿草。肝欲散，急食辛以散之，川芎。以辛补之，细辛。以酸泻之，芍药。肝虚以生姜、陈皮之类补之。虚则补其母，肾者肝之母也，以熟地、黄柏、补肾，如无他证，钱氏地黄丸补之。补肝丸，四物汤内加防风、羌活等分，为细末，炼蜜为丸是也。镇肝丸，即泻青丸去栀子、大黄是也。治肝虚，钱氏补肾地黄丸 肝实，以白芍药泻之。如无他证，钱氏泻青丸主之。实则泻其子，心乃肝之子，以甘草泻心。

　　泻青丸（钱氏） 又名泻肝丸当归（去芦，焙） 龙胆（焙） 川芎 山栀子（仁） 川大黄（湿纸裹，煨） 羌活防风（去芦。各等分）

　　上为末，炼蜜和丸，芡实大。每服半丸至一丸，煎竹叶汤、同沙糖温水化下。

　　〔薛〕前方，足厥阴经解散肌表，疏通内热之药也，若大便秘结，烦渴饮冷，饮食如常者，属形病俱实，宜用此以泻之。若大便调和，烦渴饮冷，目淡青色，属病气实而形气虚，宜用抑肝散平之。若大便不实，作渴饮汤，饮食少思，肢体倦怠者，属形病俱虚，宜用地黄丸补之。

　　抑肝散 治肝经虚热发搐，或发热切牙，或惊悸寒热，或木乘土而呕吐痰涎，腹胀少食，睡卧不安。

　　软柴胡 甘草（各五分） 川芎（八分） 当归 白术（炒） 茯苓 钓藤钩（各一钱）

　　上水煎。子、母同服。如蜜丸，名抑青丸。

　　大青膏（方见惊搐） 大黄丸（方见腹胀） 异功散（方见吐泻） 白术散（方见渴） 柴胡栀子散（方见诸热） 利惊丸 凉惊丸 羌活膏（三方俱见惊搐） 洗心散

　　卷之二·肝脏部

　　惊

　　〔娄〕惊、搐，一也，而有晨夕之分，表里之异。身热力大者为急惊。身冷力小者为慢惊。仆地作声，醒时吐沫者为痫。头目仰视者为天吊。角弓反张者为痉。而治各不同也。

　　卷之二·肝脏部　惊

　　脏腑旺时补泻法

　　〔钱〕因潮热发搐在寅卯辰时者，此肝用事之时也，身体壮热，目上视，手足动摇，口内生热涎，项颈强急，此肝旺也，当补肾治肝，补肾，地黄丸（方见肾部。）治肝，泻青丸（方见。肝部） 〔薛〕寅卯辰时搐而发热作渴，饮冷便结，属肝胆经虚热，用柴芍参苓散。作渴引饮，自汗盗汗，属肝胆经血虚，用地黄丸。口吻流涎，属肝木克脾土，用六君子汤。一小儿寅卯时发热痰搐，服抱龙丸而愈。后复患，因自用前药，更加咳嗽气喘，不时发搐，面赤或青黄，或浮肿，或流涎，余谓咳嗽气喘，乃脾肺气虚，不时发搐，乃木乘土位，面青而黄赤，乃肝助心脾，浮肿流涎，乃脾气虚弱，用益智丸以补心神，补中益气汤以养脾肺，顿愈。

　　〔钱〕因潮热发搐在巳午未时者，此心用事之时也，心惕，目上视，白睛赤色，牙关紧急，口内涎生，手足动摇，此心旺也，当补肝治心，治心、导赤散、凉惊丸，补肝、地黄丸。广亲宅七太尉，方七岁，潮热数日，欲愈。钱谓父二大王曰，七使潮热将安。八使预防惊搐。王怒曰，但使七使愈，勿言八使病。钱曰，八使过来日午间，即无苦也。次日午前果作搐，急召钱治之，三日而愈。盖预见其目直视而腮赤，必肝心俱热，更坐石杌子，乃欲就冷，此热甚也，又肌肤素肥盛而本实，其脉急促故发搐，克言午时者，自寅至午皆心肝用事之时，治之乃泻心肝补肾，自安矣。〔薛〕巳午未时发搐，若兼作渴饮水，属风火相搏，以地黄丸补肝，导赤散、凉惊丸治心。若作渴饮汤，体倦不乳，土虚而木旺也，用地黄丸以补肾，六君子汤以补脾。一小儿巳午时搐热惊悸，发时形气倦怠而黄，懒食流涎饮汤。此心火虚而不能生脾土也。不信，自服凉心之药，更加吐泻，睡而露睛，几成慢脾风。用六君、姜、桂，佐以地黄丸而愈。一小儿七岁，惊搐发热不已，巳午未时益甚，形气殊倦，热定饮汤。此心脾气虚。朝用补中益气汤加益智仁，夕用六君、当归、钓藤钩寻愈。后饮食过多，复作吐泻，或治以保和丸，反加寒热发搐。此脾土复伤而肝木所侮也。用六君、柴胡，寒热止而饮食进，但午未时仍泄，用补中益气汤加茯苓、半夏、钓藤钩而全。

　　〔钱〕因潮热发搐在申酉戌时者，此肺用事之时也，不甚搐而喘，目微斜视，身热如火，睡露睛，手足冷，大便淡黄水，是肝旺，当补脾、益黄散（方见脾部），治肝、泻青丸，治心、导赤散。（洁古云：脾病肝强，法当补脾，恐木贼害，宜先泻心肝以挫其强，而后补脾为当。）徐氏子三岁，病潮热，每日西则发搐，身微热而目微斜、露睛，四肢冷而喘，大便微黄。请钱与李同治，钱问李曰病何搐也？李曰有风。何身热微温？曰四肢所作。

　　何目斜睛露？曰搐则目斜。何肢冷？曰冷厥心内热。曰何喘？曰搐之甚也。曰何以治之？曰凉惊丸鼻中灌之，必搐止。钱又问曰既谓风病温壮，搐引目斜露睛，内热支冷，及搐甚而喘，并以何药治之？李曰皆此药也。钱曰不然，搐者心肝实也，身微热者日西肺用事之时也，肺主身温，今且热者肺虚也，目微邪露睛者，肝肺相乘胜也，四肢冷者，脾虚也，肺若虚甚、则脾母亦弱，木气乘脾、四肢即冷，治之当先补脾肺，用益黄散、阿胶散，得脾虚证退，然后治其心肝，用泻青丸、导赤散、凉惊丸治之，九日愈。〔薛〕申酉戌时微搐而喘，目微斜，身似热，睡而露睛，大便淡黄，属脾肺虚热，用异功散。手足逆冷，或喘泻不食，属脾肺虚寒，用六君、炮姜、木香。久病而元气虚者，用六君子、六味丸二药主之。

　　〔钱〕因潮热发搐在亥子丑时者，此肾用事之时也，不甚搐而卧不稳，身体温壮，目睛紧斜视，喉中有痰，大便银褐色，乳食不消，多睡不省，当补脾治心，补脾、益黄散，治心、导赤散、凉惊丸。（洁古云，皆因大病后脾胃虚损，多有此疾。）〔薛〕亥子丑时微搐身热，目睛紧斜，吐泻不乳，厥冷多睡，属寒水侮土，用益黄散，未应，用六君、姜、桂。

　　卷之二·肝脏部　惊

　　表里

　　〔钱〕伤风发搐，因伤风后得之，口中气出热，呵欠顿闷，手足动摇，当发散，大青膏主之。小儿生来怯弱者多此病也。〔洁〕伤风发搐，因伤风而得之，证同大人伤风寒痰之类，当辨有汗无汗，阴阳二证，用大青膏、小续命之类，开发则愈。

　　（大青膏，阴证；小续命，阳证也。）〔薛〕伤风发搐，口气不热，肢体倦怠，用异功散补脾土，钓藤饮清肝木。若因风邪内郁，发热而变诸证者，当理肺金，清风邪。若外邪既解，而内证未除，当理肺补脾。若肺经亏损，而致惊搐等证者，当补脾肺，以平肝心，则惊搐自止矣。一小儿月内发搐鼻塞，乃风邪所伤。以六君子汤加桔梗、细辛，子母俱服，更以葱头七茎，生姜一片，细擂，摊纸上，合置掌中令热，急贴囟门，少顷，鼻利搐止。

　　大青膏天麻（末，一分） 白附子（末，生，一钱半） 青黛（一钱，研） 蝎尾（去毒，生末） 乌蛇稍肉（酒浸，焙干，取末。各半钱） 朱砂（研） 天竺黄（研）

　　上同再研细，生蜜、和成膏。每服半皂子大至一皂子大，月中儿粳米大，同牛黄膏、温薄荷水，化一处服之，五岁以上，同甘露散服之。

　　小续命汤（方见中风）

　　〔钱〕伤食发搐，因伤食后得之，身体温，多唾多睡，或吐不思乳食而发搐，当先定搐，搐退，白饼子（方见癖）下之，后服安神丸（方见心脏。）〔洁〕伤食发搐，谓不因他证，忽然而搐，此因饮食过度，致伤脾胃，故儿多睡多吐，不思饮食，脾胃既虚，引动肝风则发搐，当先定其搐，如羌活、防风、煎下泻青丸，后用白饼子下其食，渐渐用调中丸（方见腹痛）、异功散（方见吐泻）养其气。〔薛〕停食发搐，呕吐乳食者，宜用消食丸。若食既消而前证仍作，或变他证者，脾土伤而肝木乘之也，用六君子加钓藤钩，以健脾平肝。（消食丸方见伤食。）

　　〔垣〕外物惊，宜镇平之，以黄连安神丸，若气动所惊，宜寒水石安神丸。〔娄〕外物惊者，元气本不病，故治以黄连安神之苦寒，气动惊者，不因外物惊，元气自有病，故治以寒水石安神之甘寒也。

