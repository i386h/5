<!-- { "loadSidebar": true } -->
　　大法补虚 消积 凤髓经歌云：脾中有积热迟留，至使终年泻不休，项软见人多哽气，更兼清水鼻中流，少间有似黄金色，若有垂肠更不收，形证又看胸膈上，胸前深赤汗如油，唇赤生疮眼脉赤，若不调脾命即休。

　　《千金》七味散 治利下久不瘥。

　　黄连（八分） 龙骨 赤石脂 浓朴 乌梅肉（各二分） 甘草（炙，一分） 阿胶（炙，三分）

　　上，治下筛。浆水服二方寸匕，日二，小儿一钱匕。

　　华陀治老小下利，柴立不能食，入口即出，命在旦夕，久利神验方。

　　黄连（末） 乱发灰 醇苦酒 蜜（各半鸡子壳许） 白蜡（方寸匕） 鸡子黄（一枚）

　　上六味，于铜器中、炭火上，先内酒蜜蜡鸡子黄搅匀，乃内黄连末、发灰，又搅煎，视可，取出为丸，久困者，一日一夜尽之。

　　《外台》疗久利无间，冷热疳痢，悉主之。

　　枣一枚去核，勿令皮破，内胡粉令满，于炭火中烧如炭，瓷器中研之，米饮和服。一岁以下，分服之，不过三服，瘥。

　　《圣惠》治久利赤白，渐羸，胃虚不食。丁香散丁香 浓朴（去粗皮，涂生姜汁，炙令香熟） 黄连（去须，锉微炒） 当归（锉微炒） 诃梨勒（煨，用皮） 白术（锉，微炒） 伏龙肝（各半两） 木香（一分） 赤石脂（一两）

　　上件药捣，细罗为散，每服以粥饮调下半钱，日三四服。量儿大小加减。

　　《圣惠》黄连丸 治小儿暴利，经久不断，增减有时。

　　黄连（去须，微炒） 人参（去芦头） 赤石脂 龙骨 甘草（炙微赤，锉） 黄芩 浓朴（去粗皮，涂生姜汁、炙令香熟） 白茯苓 枳壳（去瓤，麸炒微黄。各半两） 乌梅肉（一分，微炒）

　　上件药，捣罗为末，炼蜜和丸，如麻子大。每服以粥饮下七丸，日三四服，量儿大小，临时加减。

　　〔谭氏〕斗门散 歌曰：小儿泻利甚青黄，久患时多转滑肠，下部脱肛频努咽，朝朝焦瘦渐羸 。

　　诃子 枳壳 地榆（各等分）

　　上为末。每服一钱，米饮调下，一岁以下半钱。

　　《婴孺》龙骨汤 治下利不住。

　　龙骨 甘草（炙） 黄连（各四分） 当归 干姜（各一分）

　　上，以水四升，煮一升二合，食前，温分三服。

　　龙骨汤 治服药下后，不止。

　　龙骨（五分） 甘草（炙） 干姜 当归 黄连 赤石脂 附子（炮裂，去皮脐） 前胡（各三分）

　　上，以水四升，煮一升二合，为五服，旦服，至午令尽。

　　黄连煎 治冷热利，经时不止，体羸不堪，余治瘥而又发。用好黄连二两，水七升，蜜八合，煎一升三合，绞去滓，百日儿服半合，二百日一岁服一合。

　　鸡骨丸 治下利经久不断，羸瘦，脾胃冷弱，食不消化。

　　鸡骨（宿雌鸡胸前及肋骨全用，一具） 黄连（六分） 浓朴（三分） 神曲（炒） 甘草（炙）

　　白术（各四分） 麦 （炒） 乌梅肉（各二分） 人参 赤石脂 黄芩 白龙骨（各五分） 桔梗（二分）

　　上为末，蜜丸小豆大。白饮下二十五丸，日二服。量儿大小与之。

　　温白丸 治久泻脾虚不食，食即泻下，米谷不化。

　　白术（一分，米泔浸，切焙） 丁香（半钱，炒） 半夏（一钱半，汤泡洗七遍）

　　上为末，生姜自然汁煮面糊为丸，如梧桐子大。半岁每服三丸，三五岁五七丸，淡生姜汤吞下，早晚各进一服。

　　惺惺散 治久泻脾困，不思乳食，恐作脾风。

　　天麻 全蝎（炒，各半钱） 木香（炮） 糯米 人参 茯苓（各微炒） 白扁豆（炒） 山药（焙） 甘草（炙。各一钱）

　　上为末。每服婴孺一字，二三岁半钱，用水一药注或半银盏，枣子半片，煎十数沸，服。

　　〔张涣〕治泻利久不瘥。香矾丹木香 枯白矾（各一两） 诃梨勒皮（微炮） 酸石榴皮（炒黑。各半两）

　　上件捣，罗为细末，炼蜜和丸，如黍米大。每服十粒，粥饮下。量儿大小加减。

　　〔刘氏〕治小儿脏腑久泄泻不止。

　　人参 白术 茯苓 甘草 陈皮 藿香 丁香 木香 肉豆蔻上等分，为末。每服二钱，以藿香合糯米煮粥饮调下，或姜水煎亦可。

　　脏腑滑泄。四君子加诃子五分，米饮调下。

　　卷之七·脾脏部（上）　泻

　　飧泻

　　（医书谓之水谷泻）

　　〔钱〕食不消，脾胃冷，故不能消化，当补脾益黄散主之。〔洁〕乳食不消，初病忽然气出冷，四肢亦冷，面白无光泽，精神不定，此乃胃气不和，可以大温药治之，使君子丸、益黄散主之。若病泄泻日久不瘥，乳食不化，是脾胃有风冷，先服益黄散二服，后用宣风散导之，胃宜再补宜参大科飧泄门用之。

　　《圣惠》浓朴散 治小儿水谷利，羸瘦面黄，不欲饮食。

　　浓朴（去粗皮，涂生姜汁，炙令香熟） 龙骨 黄连（去须，微炒。各半两） 丁香 当归（锉，微炒） 木香白术 肉豆蔻（各一分）

　　上件药捣，细罗为散。每服以粥饮调下半钱，日三四服。量儿大小加减。

　　地榆散 治水谷利，日夜不止。

　　地榆（微炙，锉） 浓朴（去粗皮，涂生姜汁，炙令香熟。各三分） 黄连（一两，去须，微炒） 阿胶（半两，捣碎，炒令黄色）

　　上件药捣，细罗为散。不计时候，以粥饮调下半钱。量大小加减。

　　《医局》胃风汤 治风冷乘虚入客肠胃，水谷不化，泄泻注下，腹胁满，肠鸣 痛。

　　及肠胃湿毒下如豆汁，或下瘀血，日夜无度，并宜服之。

　　人参（去芦头） 白茯苓（去皮） 芎 桂皮（去粗皮） 当归（去苗） 白芍药 白术（各等分）

　　上为粗散。每服二钱，以水一大盏，入粟米百粒，同煎七分，去滓稍热服，空心食前，小儿量减。

　　小儿大便青瓣飧泄，脉大手足寒，难已，脉小手足温，易已。

　　卷之七·脾脏部（上）

　　赤白痢

　　汤氏云：小儿痢疾，皆因饮食无节，或餐果食肉，不知厌足，乃脾胃尚弱，不能克化，停积于脏，故成痢也，热搏则赤。风寒之气入于肠胃，致令津液凝滞则成白。痢或夹青者，有惊积，或如鱼脑肚中疼甚者，大抵八痢，但冷热赤白，药性虽有不同，治法不相远矣。又有赤白相杂者，当先去其热积，须用大黄、枳实、朴硝之类，以去其热毒，然后黄连、黄芩、黄柏解其热，痢自止，疼自定，此妙法也。如痢不止，则用地榆熟艾等剂调理，自然平复。脾虚者，不可轻用罂粟涩滞等剂，必致危困，须用没石子、黄连、阿胶、地榆以止之，方为尽善，其枳壳、芍药皆要药也。噤口痢不能食者，石莲散主之，香脯散亦可。冷痢如豆汁，肚疼者，胃风汤主之。脾毒痢，脏热，当服香连丸、黄连香薷散去桂、五苓散（惊）、茅花汤，当归、芍药、枳壳、地榆、川芎等剂，先与解毒退热，却与开胃进食，分利水谷，宽肠定痛，先与水浸丹、《局方》败毒散（痘初热）、地榆饮、宽肠枳壳散。有热而痢不止者，三黄熟艾汤主之。积滞不通者，神芎丸亦可用。热甚烦躁者，黄连解毒汤解之（烦躁），泼火散亦效。〔曾〕赤白之痢，世人莫不曰赤为阳为热，白为阴为冷，或曰无积不成痢。至于调治，若以冷热之剂互进，或投去积之药，必难取效，不究其原，何由可疗。且四时八风之中人，五运六气之相胜，夏秋人多痢疾，《内经》曰：春伤于风，夏生飧泄。《至真要大论》曰：少阳在泉，火淫所胜、民病注泄。赤白其可拘于无积不成痢之说，若专以积为论，岂一岁之中，独于夏秋人皆有积，春冬不然。盖风邪入胃，木能胜土，不为暴下，则成痢疾赤白交杂，此为阴阳不分，法当分正阴阳，五苓散以导其逆，理中汤以温其胃，使色归一，然后施治。若一分之后，仍赤白同下，则当究其所患之因，若先白后赤，乃内伤生冷，失于盖覆，由元气感于暑热，治法先救其里，次解暑毒。若先赤后白，乃先伤热而后失盖感冷，先宜解热，后治其痢。有夹热而痢者，则下纯鲜血，此风能动血，宜冷服黄连香薷散（吐泻）川草散、及当归散（潮热）加醋炒蒸柏叶，水姜煎服，或羌活散加三和汤，水姜仓米煎。

