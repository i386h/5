<!-- { "loadSidebar": true } -->
　　黄连安神丸黄连（净，酒炒，一钱半） 朱砂（细研，水飞） 生地黄 当归（各一钱） 甘草（炙，五分）

　　上为极细末，蒸饼和丸如黄米大。每服十丸，津下。

　　寒水石安神丸（即钱氏安神丸，方见心脏）

　　镇心丸 凉心经，治惊热痰盛。

　　甜硝（白者） 人参（去芦，取末，各一两） 甘草（炙） 寒水石（烧，各一两半） 干山药（白者） 白茯苓（各二两） 朱砂（一两） 龙脑 麝香（各一钱，三味俱研）

　　上为末，熟蜜丸如鸡头大。如要红，入坯子胭脂二钱（即染胭脂），温水化下半丸至一二丸，食后。

　　卷之二·肝脏部　惊

　　急慢惊总论

　　小儿急慢惊风，古谓阴、阳痫也，急者属阳，阳盛而阴亏。慢者属阴，阴盛而阳亏。阳动而躁疾，阴静而迟缓，皆因脏腑虚而得之。虚能发热，热则生风，是以风生于肝，痰生于脾，惊出于心，热出于肝，而心亦热，以惊、风、痰、热合为四证，搐、搦、掣、颤、反、引、窜、视，为八候，凡眨眼摇头，张口出舌，唇红脸赤，面眼唇青，及泻皆青，发际印堂青筋，三关虎口纹红紫或青者，皆惊风候也。

　　大抵肝风、心火，二者交争，必挟心热而后发，始于搐，故热必论虚实，证先分逆顺，治则有后先，盖实热为急惊，虚热为慢惊，慢惊当无热，其发热者虚也，急惊属阳，用药以寒，慢惊属阴，用药以温，然又必明浅深轻重、进退疾徐之机，故曰热论虚实者此也。男搐左视左，女搐右视右，男眼上窜，女眼下窜，男握拇指出外，女握拇指入里，男引手挽、左直右曲，女引手挽、右直左曲，凡此皆顺，反之则逆，亦有先搐左而后双搐者，但搐顺则无声，搐逆则有声，其指纹、弯弓入里者顺，反外者逆，出入相半者难痊，故曰证分逆顺者此也。阳病阴脉，阴病阳脉，亦为反。凡热盛生痰，痰盛生惊，惊盛生风，风盛发搐，治搐先于截风，治风先于利惊，治惊先于豁痰，治痰先于解热，其若四证俱有，又当兼施并理，一或有遗，必生他证，故曰治有先后者此也。纲领如此，若分三者言之，暴烈者为急惊，沉重者为慢惊，至重者肝风木之克脾土，则为慢脾风矣。〔娄〕急惊，证属木火土实也，木实则搐而力大，目上目札，所谓木太过曰发生，其动掉眩，癫痫是也。火实则身热面赤。土实则不吐泻，睡合睛。故其治法合凉泻而用凉惊丸、利惊丸之类。慢惊，证属木火土虚也，木虚则搐而力小，似搐而不甚搐，经所谓木不及曰委和，其病摇动注恐是也，谓手足搐动，腹注泄，心恐悸也。火虚则身冷口气冷，土虚则吐泻，睡露睛，故其治法合温补而用羌活膏、益黄散，有热者用东垣黄 益黄散，其东垣、非钱氏羌活膏。治慢惊者谓土虚泄泻，火木乘之，谓手掌与腹俱热之证，若火木土俱虚而摇动恐悸、注泻、手腹冷者，非羌活膏不能治之。〔丹〕小儿惊风有二，急惊属痰热宜凉泻，慢惊属脾虚所主，多死，宜温补。急惊用降火下痰丸，养血药作汤下之。慢惊当补脾，兼用朱砂安神丸，清米汤下，更于血药中求之，（如四物、四君、东垣黄 益黄散之类。）世以一药通治之，甚妄。

　　卷之二·肝脏部　惊

　　急惊

　　急惊之候，亦曰真搐，牙关紧急，壮热涎潮，窜视反张，搐搦颤动，唇口眉眼眨引频并，口中气冷，脸赤唇红，大小便黄赤，其脉浮数洪紧，此内挟实热，外感风邪，心家受热积惊，肝家生风发搐，肝风心火，二脏交争，血乱气并，痰涎壅盛，百脉凝滞，关窍不通，风气蕃盛，无所发泄，故暴烈也。又有搐搦反张、斜视、而牙关不紧，口无痰涎而气热，未可直指以为惊风，恐是伤风、伤寒、夹食、夹惊、疹痘等证，此即钱氏假搐之说，又各根据本证施治矣。又急惊搐搦，不可把握，但扶持之，否则风痫逆入经络，遂使手足拘挛成废疾。〔钱〕急惊，因闻大声或大惊，而后发搐，发过则如故，此无阴也，当下，利惊丸主之。急惊，本因热生于心，身热面赤引饮，口中气热，大小便黄赤，剧则发搐，盖热甚则风生，风属肝，此阳盛阴虚也，故利惊丸主之，以除其痰热，不可用巴豆及温药大下之，恐搐虚热不消也，小儿热痰客于心胃，因闻大声非常，则动而惊搐矣，若热极，虽不闻声及惊，亦自发搐。〔阎〕氏云：急惊，内有热即生风，又或因惊而发，则目上连札，潮涎搐搦，身体与口中气皆热，及其发定或睡起，即了了如故，此急惊证也，当其搐势渐减时，与镇心治热之药一二服，如麝香丸、镇心丸、抱龙丸、辰砂丸、紫雪之类，候惊势已定须臾，以药下其痰热，如利惊丸、软金丹、桃枝丸之类，利下痰热，心神安宁，即愈。洁古云：急惊者，阳证也，俱府受病，热痰客于心肺，是少阳相火旺，经云：热则生风。因闻大声而作，盖谓东方震卦，得火气而发搐，火本不动，焰得风而动，当用利惊丸、导赤散、泻青丸、地黄丸，搐止，宜服安神丸。

　　〔垣〕治惊，大忌防风丸，防风辛温之药，必杀人，何也？辛散浮温热者，火也，能令母实助子之气盛，皆杀人也。如因惊而泻青色，先镇肝以朱砂之类，勿用寒凉之药，大禁凉惊丸，风木旺必克脾胃，当先实其土，后泻其子。〔丹〕急惊风发热口噤，手足心伏热，痰嗽痰喘并用涌法，重则用瓜蒂散，轻则用苦参、赤小豆末，以酸齑汁调服，候少定，用通圣散蜜丸服之，间以桑树上桑牛、阴干研末调服，以平其风，（桑牛，比杨牛则色白黄者是。）又以北薄荷叶、寒水石、各一两，青黛、白僵蚕、辰砂各一钱，全蝎二枚，猪牙皂角、槐角各五分，并为末，灯心汤和乳汁灌之。角弓反张，目直视，因惊而致，宜南星、半夏入姜汁、竹沥灌之，更灸印堂。初惊用防风导赤散：生干地黄、川木通、防风、甘草等分，用竹叶三钱煎服。须用宁神膏：麦门冬去心、天竹黄、茯神、朱砂各一两，麝香一钱，各捣研极细，炼蜜和，捏作小饼子，临卧，薄荷汤化下，一夜一饼。老医常言、小儿惊搐多是热证，若先便用惊风药白附子、全蝎、僵蚕、川乌之类，便是坏证。后有医幼科者，只用导赤散加地黄、防风，进三服，导去心经邪热，其搐便止，次服宁神膏，神效。（从孙道润，幼时患惊搐甚危，延京口诸有名幼科医疗之，益困笃，其祖易庵兄求方于余，以是授之，二服立愈，自后常以救人，无不效者，恐人忽易，故着之。）〔曾〕急惊之论，前代书所不载，惟曰阳痫。大概失所爱护，或抱于当风，或近于热地，昼则食多辛辣，夜则衾盖太浓，郁蒸邪热，积于心，传于肝，再受人物惊触，或跌扑叫呼，雷声鼓乐，鸡鸣犬吠，一切所惊。未发之时，夜卧不稳，困中或笑或哭，啮齿咬乳，鼻额有汗，气促痰喘，忽尔闷绝，目直上视，牙关紧急，口噤不开，手足搐掣，此热甚而然，况兼面红脉数可辨。盖心有热而肝有风，二脏乃阳中之阳，心火也，肝风也，风、火、阳物也。风主乎动，火得风则烟焰起，此五行之造化，二阳相鼓，风火相搏，肝藏魂，心藏神，因热则神魂易动，故发惊也。心主乎神，独不受触，遇有惊，则发热，热极生风，故能成搐，名曰急惊。治之之法，先以五苓散加黄芩、甘草、水煎，或百解散发表。次通心气木通散、三解散。疏涤肝经，安魂退热，牛蒡汤、防风汤主之。惊风既除之后，轻者投半夏丸，重者下水晶丹，与之去痰，免成痴疾，但不可用大寒凉药治之，热去则寒起，亢则害，承乃制。若仓卒之间，惊与风证俱作，只用五苓散加辰砂末，薄荷汤调服，少解其证，盖五苓散内有泽泻导小便，心与小肠为表里，小肠流利，心气得通，其惊自减，内有桂，木得桂则枯，是以能抑肝之气，其风自停，况佐以辰砂，能安神魂，两得其宜。大略要解热凉心肝后，惟可用平和汤散调理，稍热之剂则难用，医者宜审之。愚尝感慨诸人每见惊风搐作，不明标本，混为一证，遽然全用金、石、脑、麝、蜈、蚕、蛇、蝎、大寒搜风等剂投之，耗伤真气，其证愈甚，多致弗救！殊不知惊生于心，风生于肝，搐始于气，是为三证，其惊与风，首已详及，然所谓蓄气而成搐，陈氏之论最为明理，但未着其方，余于此证，则用宽气饮治之，只以枳壳、枳实、为主。盖其气也，四时平和则身安，一息壅滞则疾作，况小儿啼哭不常，其气蕴蓄，内则不能升降，外则无由发泄，辗转经时，亦能作搐，善医者审察病源，从而疗之，万无一失。更辨阴阳虚实，不可轻忽，若阳实证，煎五和汤、调三解散主之，此急惊有搐之类。若阴虚证，煎固真汤、调宽气饮治之，此慢惊有搐之类。

