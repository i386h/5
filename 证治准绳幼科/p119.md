<!-- { "loadSidebar": true } -->
　　〔心疳〕亦名惊疳。钱氏，面黄颊赤，身壮热。汤氏，口内生疮。《圣惠》浑身壮热，吐利无常，颊赤面黄，胸膈烦满，鼻干心躁，口舌生疮，痢久不痊，多下脓血，有时盗汗，或乃虚惊。杨氏，小便赤涩，五心皆热。曾氏，切牙舒舌，爱饮冷水，喜伏眠于地。

　　脾疳亦名食疳。钱氏：面黄，腹大，食泥土。汤氏：脾疳，食不消。胃疳，多吐。《圣惠》腹多筋脉，喘促气粗，乳食不多，心腹胀满，多啼咳逆，面色痿黄，骨立毛焦，形枯力劣，胸膈壅闷，水谷不消，口鼻常干，情意不悦，爱暗憎明，肠胃不和，利多酸臭。曾氏，爱食冷物，引饮无度，身面俱黄，发稀作穗，头大项小，腹胀脚弱，间或酿泻，肌瘦目慢，昼凉夜热，不思乳食。钱氏又云：肥疳，即脾疳也，身瘦虚黄，干而有疮，其候不一，种种异端，今略举之，目涩或生白膜，唇赤身干黄或黑，喜卧冷地、或食泥土，身有疮疥，泻青白黄沫，水痢色变、易腹满，身耳鼻皆有疮，发鬓作穗，头大项细，极瘦饮水，皆其证也。

　　按：此言脾疳证候，多与余疳相滥，盖疳为脾经本病，固应兼之。

　　肺疳亦名气疳。钱氏，气喘，口鼻生疮。《圣惠》咳嗽气逆，皮毛干焦，饶涕多啼，咽喉不利，揉鼻咬甲，壮热憎寒，唇边赤痒，腹内气胀，乳食渐稀，大肠不调，频频泄利，粪中米出，皮上粟生。曾氏，鼻下赤烂，手足枯细，口有腥气，右腮 白。

　　肾疳亦名急疳，亦名骨疳。钱氏，肾疳极瘦，身有疮疥。骨疳，喜卧冷地。

　　汤氏，齿爪黑。《圣惠》肌骨消瘦，齿龈生疮，寒热作时，口鼻干燥，脑热如火，脚冷如冰，吐逆既增，乳食减少，泻利频并，下部开张，肛门不收，疳疮痒痛。曾氏，两耳内外生疮，脚如鹤膝，头缝不合，或未能行，牙齿生迟，其缝臭烂，传作走马疳之类。

　　〔杨〕五脏疳伤，大抵然尔，析而论之，曰五疳出虫，曰蛔疳，曰脊疳，曰脑疳，曰干疳，曰疳渴，曰疳泻，曰疳痢，曰疳肿胀，曰疳劳，曰无辜疳，曰丁奚，曰哺露。证状非一，可不举宏撮要而条析之乎。五疳出虫者，疳伤之源，虽起于乳 不调，然脏腑停积已久，莫不化而为虫，其虫或如丝发，或如马尾，多出于头项腹背之间，黄白或赤者，可医，青黑则难疗也。蛔疳者，失乳饭早，食肉太早，或肠胃停蓄甜腻，化为蛔虫，皱眉多啼，呕吐清沫，腹中乍痛，肚胀青筋，唇口紫黑，肠头齿痒是也（蛔虽食虫，虫不可动，从口鼻出者难治）。脊疳者，虫蚀脊膂，身热羸黄，积中生热，烦温下痢，拍背如鼓鸣，脊骨如锯齿，或十指皆疮，频啮爪甲是也。脑疳者，胎中素挟风热，生下乳哺越常，头皮光急，满头饼疮，脑热如火，发结如穗，遍身多汗，腮肿囟高是也（临产多欲亦然易损儿眼）。干疳者，瘦悴少血、舌干多啼，其病在心，目不转睛、干啼少泪，其病在肝，身热尿干、手足清冷，其病在肾，声焦皮燥、大便干结，其病在肺，搭口痴眠、胸脘干渴，其病在脾，总为五干疳是也。疳渴者，脏中夙有疳气，加之乳母恣食五辛、酒面、炙爆，使小儿心肺壅热，日则烦渴引水，乳食不进，夜则渴止是尔。疳泻者，毛干唇白，额上青纹，肚胀肠鸣，泄下糟粕是尔（勿用热药止之）。疳痢者，挟受风寒暑湿，或冷热不调，或停积宿滞，水谷不聚，频下恶物是尔。疳肿胀者，虚中有积，其毒与气交并，故令腹肚紧胀，由是脾复受湿，故令头面、脚手、虚浮是尔（法当磨积调气）。疳劳者，潮热往来，五心烦热，手足心及胸前，热而发疮，盗汗骨蒸，嗽喘枯悴是尔，或渴而复泻，饮水恶食，肚硬如石，面色如银，断不可活。无辜疳者，脑后项边，有核如弹，按之转动，软而不疼，其间有虫如米粉，不速破之，则虫随热气流散，淫蚀脏腑以致肢体痈疮，便利脓血，壮热羸瘦，头露骨高是尔（针刺破膏药贴），或浣濯儿衣，露于檐下，为雌鸟落羽所污，儿着此衣，虫入皮毛，亦致无辜之疾，儿衣已晒，须微火烘之。其若手足极细，项小骨高，尻削体痿，腹大脐突，号哭胸陷，或生谷 ，是为丁奚。虚热来往，头骨分开，翻食吐虫，烦渴呕哕，是为哺露。丁奚哺露，皆因脾胃久虚，不能化水谷以荣血气，故肌肉消铄，肾气不足，复为风冷所伤，使柴骨枯露，亦有胎中受毒，脏腑少血致之，此皆无辜种类之疾，病而至此，不几殆哉。又有小儿久患肾疳，内虚不食，甚者天柱骨倒，治法当用钱氏地黄丸加驱疳等剂，仍与贴项强筋，若不识证，谓之五软，非也。天柱骨倒，凡有三种，有吐泻日久，羸弱成者；有肝胆伏热，面赤唇红，忽变此者；有伤寒不及发表成者；是皆风邪入肝，以致筋络舒弛，吐泻者当调胃气，肝热者随轻重以凉肝，并与强筋贴项。惟伤寒天柱骨倒者难疗，故并及之。

　　《庄氏家传》小儿二十四候 第一候，泻脓血，日渐瘦，是冷热疳。第二候，脚细肚高，胸前骨生，爱吃泥土酸咸，日久通身黄，时时吐逆下痢，腹内疼痛，是脾疳。第三候，鼻下赤烂，爱揉眼，兼血痢，是肺疳，乃因吃着承热物，或病奶所损心肺，加之咳嗽，更以服凉冷药过多，便上热下冷，渐渐昏沉，日夜烦哭。第四候，皮虚皱，面无颜色，身上燥痒，心烦。第五候，毛发稀疏，鼻生疮，是肺疳。

　　第六候，头生疮，毛发稀焦，是肝疳。第七候，牙变黄赤不定，是肾疳。第八候，头发焦干，鼻下疮生，是肺疳。第九候，咬指甲，毛发作穗，四肢沉重，是心疳。

　　第十候，肚上筋生，齿虫蚀，是骨槽疳。第十一候，吐逆腹胀是胃疳，又名奶疳。

　　第十二候，齿断臭烂，面无颜色，心不思食，是脾疳，又名口疳。第十三候，爱合面卧，多睡如醉，腹胀气急，盖是因曾吃生肉如此，腹内有虫，是心脾疳。第十四候，鼻内干痛，口中臭气，齿根有鲜血，是肝肺疳。第十五候，脚细肚高，并肚上有青脉，是脾疳。第十六候，非时生疮，爱吃冷水，是热疳。第十七候，皮肤上生粟子，粪中米出，是脾冷疳。第十八候，气满腹胀及口干，是心胃疳。第十九候，爱餐生米面炭砖瓦，是脾胃疳。第二十候，揉鼻揩眼，及咬指甲，爱饮水，是肝渴疳。第二十一候，多寒热，爱卧不起，是骨热疳。第二十二候，爱饮水，眼目不开，是肝疳。第二十三候，肌体或热或凉，发渴无时，是急疳。第二十四候，齿龈黑，唇懒开，开则赤，是心疳积热。

　　《圣惠》凡小儿疳在内，眼涩腹胀，痢色无常，或如泔淀，日渐羸瘦，此候可疗。

　　若鼻下赤烂自揉，鼻头上有疮生痂痛痒，渐渐流引，绕于两耳，时时目赤，头发稀疏，脑皮光紧，头大项细，肌体羸瘦，亦可治也。若唇口被蚀，齿龈作五色，或尽峭黑，舌下有白疮，上 有窍子，口中时有臭气，齿龈渐染欲烂，亦可治也。若下部开张，有时赤烂，痒不可忍，下痢无常，亦可治也。若疳蚀脊膂，十指皆痒，自咬指甲，头发作穗，脊骨如锯，有时腹胀，有时下痢，若急治之，无不瘥也。

　　《圣惠》凡小儿肝藏疳，若目睛带青脉，左胁下硬，多吐涎沫，眼角左右有黑气所冲，不可治也。心藏疳，若爱惊啼，常好饮水，便食辛味，耳边有脉，舌上有黑靥者，不可治也。脾藏疳，若肚大唇无血色，人中平满，下痢无度，水谷不消，好吃泥土，皮枯骨露，不可治也。肺藏疳，若咳逆气促，多泻白沫，身上有斑生如粟米大，色若黑者，不可治也。肾藏疳，若爱食酸咸，饮水无度，小便如乳，牙齿青黑，耳脑干燥，肩竦骨枯，不可治也。又五疳有五绝候，一，衬着脚中指底，不觉疼。二，抱着，手足垂 无力。三，病未退，遍身不暖。四，脏腑泻青涎，及沫不止。五，项筋舒展无力。如此之候，皆不可治也，凡医用药，切在审详也。

　　〔洁〕疳者，小儿病癖或久吐泻，医者妄投转过之药，小儿易为虚实，致令胃虚而亡津液，内发虚热，外消肌肉，一脏虚则诸脏皆弱，其病目胞肿，腹胀，痢色无常，渐加瘦瘠，久不痊可，是肠胃有风积，法当宣风散（痘发热）导之，后各根据本脏，补其母。

　　〔钱〕诸疳，皆根据本脏补其母，及与治疳药，冷则木香丸，热则胡黄连丸主之。

　　疳在内，目肿，腹胀，利色无常，或沫青白，渐瘦弱，此冷证也，使君子丸主之。

　　疳在外，鼻下臭烂自揉、鼻头上有疮不着痂，渐绕耳生疮，治鼻疮烂兰香散，诸疮白粉散主之。肝疳，当补肝，地黄丸主之。心疳，当补心，安神丸主之。脾疳，当补脾，益黄散主之。肾疳，当补肾，地黄丸主之。筋疳，当补肝，地黄丸主之。

　　肺疳，当补脾肺，益黄散主之。骨疳，当补肾，地黄丸主之。大抵疳病当辨冷热肥瘦，其初病者，为肥热疳，久病者，为瘦冷疳，冷者木香丸，热者胡黄连丸，冷热之疳，尤宜如圣丸（疳泻）。故小儿之脏腑柔弱，不可痛击大下，必亡津液而成疳，凡有可下，量大小虚实而下之，则不至为疳也。初病津液少者，当生胃中津液，白术散主之，惟多则妙。〔杨〕热者凉之，冷者温之，冷热者温凉之，此其要也。热疳，病多在外，鼻下赤烂，头疮湿急名曰疳虚。泻痢频并名曰疳积。五心虚烦名曰疳热。毛焦发穗，肚大青筋，好吃异物，名曰疳极（受病传脏已极）。热发往来，形体枯槁，面无神采，无血色，名曰疳劳。手足细小，项长骨露，尻臀无肉，肚胀脐突，名曰丁奚。食加呕哕，头骨分开，作渴引饮，虫从口出，名曰哺露。此皆疳候。又因多食生冷，甘粘肥腻，积滞中脘不化，久亦成疳。治疳之法，量候轻重，理其脏腑，和其中脘，顺其三焦，使胃气温而纳食，益脾元壮以消化，则脏腑自然调贴，令气脉与血脉相参，壮筋力与骨力俱健，神清气爽，疳消虫化，渐次安愈。若以药攻之五脏，疏却肠胃，下去积毒，取出虫子，虽曰医疗，即非治法，盖小儿脏腑虚则生虫，虚则积滞，虚则疳羸，虚则胀满，何更利下，若更转动肠胃致虚，由虚成疳，疳虚证候，乃作无辜，无辜之孩，难救矣。

　　〔薛〕疳者，干也，因脾胃津液干涸而患，在小儿为五疳，在大人为五劳，总以调补胃气为主。

　　后列诸方，其证候庞杂，不能名为何等疳者，即于通治诸疳方内检之，若证候的与五疳等条下证候对者，即检本疳方，分寒热虚实，择而用之，常须识此，勿令误也。

　　卷之八·脾脏部（下）　疳

　　肝疳

