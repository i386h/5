<!-- { "loadSidebar": true } -->
　　若暴感此证，未别阴阳虚实，先用五苓散、和宽气饮，及少加宽热饮，三药合用，姜汁沸汤调灌即解。大抵治搐之法，贵以宽气为妙，气顺则搐停，此自然之理。大凡幼稚欲令常时惊悸不作，在乎肾脏和平，故戴氏曰：治惊不若补肾。谓心属火，火性燥，得肝风则烟焰起，致生惊悸，补肾则水升火降，邪热无侵，虽有肝风，不生惊骇。其法，当于申时进补肾地黄丸一服，或琥珀抱龙丸。用申时者，盖水生于申，佐之以药，则肾水得平，心火不炎，自无惊矣。《钤方》治法，大要用药有次序，有轻重，通关以后，且与截风定搐，风搐既定，却下痰热，理为至当。若患在痰热，未有惊风，只可退热化痰，不可妄投惊风药，盖药中多用寒凉，恐引痰热入经络。凡病在热，不可妄治痰，止当解表。病在惊，不可妄治风，盖惊由痰热得，只可退热化痰，而惊自止。病在痰，不可便治惊，急须退热化痰。病在风，不可便治搐，盖风由惊作，只可利惊化痰，其风自散。若也有搐，须用截风散惊，至妙之道。若治惊而痰不化，热亦不退，惊安得自止。化其痰，热若不退，风亦不散，痰安得去。是知不治之治，所以治之之谓欤。急惊初传，风搐得定，而痰热一泄，又须急与和胃定心之剂，若搐定而痰热无多，则但用轻药消痰除热可也。然急惊虽当下，切不可过用寒凉，及水银、轻粉、巴豆、芒硝等荡涤太骤，或当剂之，皆不得已，但使疾去即止，或不当用而用，或可用而过焉，由此遂成慢惊矣。且如只下痰热，不必太骤，但斟酌处用大黄一品足矣，且急惊证源在于去肝风，降心火，《幼幼书》以为至要之说也。〔薛〕急惊之候，牙关紧急，壮热涎涌，窜视反张，搐搦颤动，口中气热，颊赤唇红，脉浮洪数者，此肝经血虚，火动生风，盖风生则阴血愈散，阴火愈炽，火动则肺金愈亏，肝木愈盛，宜滋肝血，养脾气，若屡服祛风化痰，泻火辛散之剂，便宜认作脾虚血损，急补脾土。若风火相搏，抽搐目 ，筋急痰盛者，用四物汤以生肝血，加钓藤钩、山栀仁以清肝火，更用四君子以补脾，六味丸以滋肾。若肺金克木而兼呵欠者，用泻白散以泄肺邪，地黄丸以益肝血。若邪入肝，则用柴胡清肝散加龙胆草亦可。邪入心，用栀子清肝散加炒黄连亦通。邪入肾，用六味地黄丸。邪入肺，用地骨皮散。邪入脾，用六君子加柴胡、山栀。若不养肝血，不补脾气，纯用祛风化痰之药不已，则脾益虚，血益损，邪气延绵，必传慢惊矣。初有痰热，未有惊风，先且解表，祛肝风，降心火。

　　《和剂》香苏散 解肌加干葛（见伤寒太阳症。）

　　参苏饮 解惊风烦闷，痰热作搐，咳嗽气逆，脾胃不和。

　　人参（去芦） 紫苏（和梗） 前胡（去芦） 干葛 半夏 赤茯苓（去皮。各七钱半）

　　枳壳 陈皮（去白） 桔梗（锉，炒） 甘草（各五钱） 《钤方》去人参，加川芎。

　　上锉。每服二钱，水一钟，姜二片，煎七分。无时温服。

　　人参羌活散 治初作急惊，散风邪，除风热。

　　羌活 独活 柴胡 川芎 人参 甘草（炙） 白茯苓（各一两） 前胡 桔梗 地骨皮天麻（酒浸，焙。各半两） 枳壳（一两，麸炒）

　　上 咀。每服一钱，水半盏，姜一片，薄荷一叶，枣半个，煎服。疹痘未发，亦可服。《直指方》每服三字末，紫苏、薄荷汤调。搐制紧急者，去节麻黄煎汤调。

　　或惺惺散加荆芥、防风亦可，免得遽施脑、麝。

　　惺惺散 除风热，及伤寒时气，疮疹发热。

　　白茯苓（净） 细辛 桔梗 栝蒌根 人参 甘草（炙） 白术 川芎（各等分）

　　上为末。每服一钱，水半盏，姜一片，薄荷三叶，同煎。汤氏，细辛减半。

　　独活汤 治胎惊，发散风邪。

　　羌活 独活（各一分） 槟榔 天麻 麻黄（去节） 甘草（炙。各半分）

　　上锉散，每服半钱，水煎。于内加南星末蜜调，可贴囟门。

　　木通散 治小儿肝心有热惊悸，用此药泻肝风、降心火、利惊热。

　　羌活 山栀子（各二钱） 大黄（煨） 木通 赤茯苓 甘草（各一钱）

　　上锉碎，每服二钱，入紫苏叶些少，用水一盏，煎至五分，不拘时服。

　　已风丹 祛风退惊。

　　天竹黄（细研） 防风 钓藤（各一两） 白僵蚕 干全蝎 白附子（各半两）

　　上为细末，炼蜜和如芡实大。每服一粒至二粒，麝香、荆芥汤化下。

　　加味导赤散生地黄（上） 木通（上） 防风（中） 甘草（中） 山栀子（中） 薄荷叶（下） 麦门冬（中）

　　入灯心草、竹叶，水煎。

　　〔仁斋〕犀角汤 治心惊热盛。

　　犀角 防风 木通 赤茯苓 桑白皮（炒） 甘草（炙，各等分）

　　上锉细。每三字，水煎服。

　　急惊初传，且可通关、定惊搐。诸风搐搦，关窍不通，痰涎潮塞，气实使之。

　　先用苏合香丸，以姜自然汁浸，薄荷汤调与服，使气下则痰下，关窍自通。

　　通关散 治小儿惊风搐搦，关窍不通。

　　南星（炮） 僵蚕（炒。各一钱） 麝香（一字） 猪牙皂角（二定） 赤脚蜈蚣（一条，炙）

　　上为末，以手点姜汁，蘸药少许擦牙，或用物引滴入药两三点。涎自出，口自开。皂角，略烧存性，为末。

　　嚏惊散半夏（一钱） 猪牙皂角（半钱）

　　上为末。用一豆许，用管子吹入鼻。立醒。

　　茅先生夺命散铜青 朱砂（各二钱） 腻粉（半钱） 麝香（少许） 蝎尾（十四个，去针）

　　上为末。每服半钱，薄荷、腊茶清调下。此治天钓、脐风、客忤、卒死、撮口、鹅口、木舌、喉痹、胙腮、风壅吐涎，后根据证调理。

　　钱氏凉惊丸草龙胆 防风 青黛（各三钱） 钓藤（二钱） 黄连（五钱） 牛黄 麝香 龙脑（各一字）

　　面糊丸粟米大。每服三、五丸，金银汤下。

　　《局方》天麻防风丸 治小儿惊风，身热喘粗，多睡惊悸，手足搐搦，精神昏愦。

　　天麻 防风 人参（各一两） 甘草 朱砂 雄黄（各二钱半） 蝎尾（炒） 僵蚕（炒。各半两） 牛黄麝香（各一钱）

　　上为末。炼蜜丸樱桃大，朱砂为衣。每一丸，薄荷汤化下。

　　《三因方》治阳痫惊风热证，面赤、身热、发搐、直视、牙紧。

　　芦荟 白附子 甘草（各二钱） 胡黄连 朱砂（各一钱） 腻粉 麝香（各半钱） 蝎稍 僵蚕（炒。各七个） 金箔（七片） 赤脚娱蚣（一条，炙）

　　上为末。二岁以上服半钱，金箔、薄荷汤下。

　　《全婴方》睡红散 治小儿急、慢惊风，手足搐搦，目瞪神昏。

　　牛黄 硼砂 脑子 真珠 水银（砂子。各半钱） 青黛 蝎尾（炒） 京墨（烧） 南星 半夏（同上，姜制一宿） 蛇含石（淬。各一钱） 金银箔（各十片） 麝香（一字） 乌蛇尾（并项下七寸，酒浸一宿，取出，去皮骨，炙，一钱）

　　上为末。三岁一字，薄荷汤下。

　　按：此治风热痰药，通关透肌骨之剂也，非风邪下陷者，不可轻用。

　　定搐散 治小儿急惊，定搐。

　　赤脚蜈蚣（大者一条，酒浸，炙） 麻黄（去节） 南星（炮） 白附子 直僵蚕（炒） 羌活 代赭石（醋淬七次） 蝎稍 川姜黄（各二钱） 朱砂（一钱）

　　上为末。每服一字，荆芥、紫苏煎汤调下。如搐不止，加乌蛇肉。

　　顺搐散 解男右女左搐不顺者。

　　枳壳（制） 钓藤（去钩） 荆芥 羌活 防风（去芦） 甘草（各半两）

　　上碎。每服二钱，水一盏，顺切姜二片，煎七分，无时，温服。或入薄荷同煎。

　　泻青丸 治窜视、发搐，痰热。

　　龙胆草（焙） 栀子仁 大黄（煨） 羌活 防风（各一钱） 川芎（一钱半）

　　上为末。炼蜜丸梧子大。每一丸，煎竹叶泡薄荷汤调下。钱氏有当归。

　　〔罗氏〕镇肝丸 治小儿急惊风，目直上视，抽搐昏乱，不省人事，是肝经风热也。（此方，泻青之变）

　　天竹黄（研） 生地黄 当归 竹叶 草龙胆 川芎 大黄（煨） 羌活 防风（各二钱半）

　　上为细末，炼蜜丸如鸡头大。每服二丸，沙糖水化下。先服此，后服天麻散。

　　凡欲下之，须当审问前人已下、未下，或曾经吐泻否，已下及吐泻者，不可再下，但驱风、化痰、消热、而已，大约痰热十分，且泄其三之二，下剂中须用枳壳、菖蒲、宽心通气之类佐之。急惊，急在一时，治不可缓，缓则候加深，若一时体认不明，又不可妄施药饵。急惊既已传截风、定搐，次第，风惊已定，而痰热下剂有三，初且轻下，又稍重下，又加重下之剂，下后和胃助气，而后定志宁神，驱风镇惊，防其再发，若下后诸证犹存，未易痊愈，更勿再下，当作慢惊推详。

　　〔急惊轻下法〕防风汤 治风热痰壅，大便不通。

　　防风 羌活 枳实（各半两） 川芎 甘草（炙） 大黄（煨。各二钱半）

　　锉末。每服三字，姜枣煎。

　　小柴胡汤加枳壳、防风，最利风热，解血热。免用银粉、巴、硝重剂。一方，加大黄少许。

　　宣风散 疏导风、热、惊风、痰热、四证俱备者，极效。

　　鸡心槟榔（二个） 甘草 橘红（各半两） 黑牵牛（取末，二两，半生半炒）

　　上为末。每服半钱，蜜汤调下。

　　定命丹 治急惊、天吊、撮口，通利痰热。

　　全蝎（七个） 天麻 南星（炮） 白附子（各二钱半） 朱砂 青黛（各一钱半） 轻粉麝香（各半钱） 龙脑（一字）

　　上为末。粟米糊、丸绿豆大。每一丸，荆芥、薄荷、汤调下。先研半丸，吹入鼻中。

　　疏风散 治惊风痰热四证俱盛。

　　槟榔 陈皮（去白，各二钱） 牵牛 大黄（略煨，各三钱）

　　上为末。每服半钱，生蜜调下。演山加朴硝一钱。

　　《保婴方》大黄、黑牵牛、白牵牛、三味各半生半熟，槟榔，各半两，细末，蜜汤调。痰多，加轻粉。

　　〔演山〕治四证已作，八候未具，截风丹。

　　全蝎（去毒，炒） 僵蚕（炒） 白附子（炮） 南星（炮） 天麻（各二钱半） 朱砂（一钱）

　　赤足蜈蚣（一条，酒炙） 麝香（一字）

　　上为末，炼蜜丸梧子大。每服三丸，金银薄荷汤化下。

　　定搐散 治急惊、四证八候并作。

　　天麻 白附（炮） 南星（炮，各半两） 蝎稍（炒） 白花蛇头（酒炙。各二钱半）

