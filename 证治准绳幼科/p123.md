<!-- { "loadSidebar": true } -->
　　〔庄氏〕五疳丸熊胆 芜荑（去皮。各一钱） 麝香（一字） 胡黄连（别杵为末，一分） 大干蟾（用上截去膊，锉碎，入在瓶内，盐泥固济，以炭火烧通赤，取出停一夜，取药研为细末，秤一分）

　　上件，先将芜荑研极细，次入麝香，次入胡黄连、蟾、研末令匀，倾出，却研熊胆以沸汤熔化，再入前四味更研令匀，糊为丸如绿豆大。每服三四岁十丸，四五岁十五丸，米饮下，食前服。

　　〔王氏〕保童丸 治五疳，消化宿滞，进食长肌，肥孩儿。

　　胡黄连 草龙胆（末，炒紫色。各半两） 使君子 木香 芦荟（细研。各一钱） 大麦 （半两，巴豆三七个、去皮心，同麦 炒令 紫色，去巴豆不用，以 为末） 川苦楝（一分，炒紫色）

　　上为细末，同研令细，用醋糊为丸如绿豆大。每服十粒至十五粒，米饮下，不计时候。此药，大治小儿疳腹胀。

　　〔吴氏〕黄 饮子 治小儿五疳，或伤脾腹胀，发黄，时时壮热，头上虚汗，日渐黄瘦，或泄泻。

　　绵黄 （一两） 人参 陈皮（微炒，不去白） 白茯苓 白槟榔（极大者） 甘草（炙。各半两） 肉豆蔻（一个，小者）

　　上为粗末。每服三钱，水一大盏，慢火煎至七分，滤去滓，时时与服，温吃。

　　《赵氏家传》治小儿五疳，退黄，荣肌肤，解积热，压惊，消饮进食。

　　使君子（二十一个） 胡黄连（半两） 五灵脂 蟾头（炙令焦。各一分） 麝香（半钱，研） 芦荟 熊胆（各研，二钱）

　　上为末，烧粟米饭为丸，绿豆大。每服二十丸，米饮下。

　　治小儿五疳，面色黄瘦，身体壮热，吃乳食不能消化，眼目涩痛，及胸膈痰涎，爱食酸咸，常多泻痢。

　　胡黄连 母丁香 黄连（微炒，去毛） 芦荟 熊胆（研。各半两） 麝香（一分，细研） 蟾头（一枚，涂酥炙焦黄）

　　上为末，用牛胆和丸，绿豆大。如患心藏疳，煎芜荑甘草汤下三丸。食疳泻血或赤白痢，新汲水下三丸。吐逆不止及水泻，生姜汤下。眼疳，羊子肝血与酒和，看多少微煎，下三丸。（庄氏第四候用此方）

　　脂连丸 治五疳潮热，腹胀发焦。

　　胡黄连（半两） 五灵脂（一两）

　　上为末， 猪胆汁丸麻子大，米饮下。

　　卷之八·脾脏部（下）　疳

　　冷热疳

　　疳之新者为热疳，面黄脸赤，骨热盗汗，鼻干口臭，唇焦烦渴，心躁惊悸，情意不乐，若疳之久者为冷疳，目肿腹胀，便利不定，泻粪肥腻，或似油珠，烦渴黄瘦。热疳病多在外，冷疳病多在内。又有冷热二证交互，非新非久，不内外因者。

　　木香丸治冷疳木香 青黛（另研） 槟榔 肉豆蔻（去皮。各一分） 麝香（另研，一钱半） 续随子（一两半，炒） 虾蟆（三个，先用绳系、晒干，烧、存性）

　　上末，蜜丸如绿豆大。每服三五丸至一二十丸，薄荷汤下，食前。

　　汤氏云：小儿冷疳，多渴，好卧冷地，烦躁啼叫，饮食不进，渐成羸瘦，其候难明，有若热证，但大便滑泄，百药不效是也。因女子，百药俱试而无偶中者，竟与钱氏木香丸，不数服而愈。自后凡有此证，无不获验。

　　胡黄连丸 治热疳胡黄连 黄连（各半两） 朱砂（一分）

　　上，上二物为细末，研入朱砂末，都填入猪胆内，用淡浆于砂铫子内悬胎煮一饭时久取出，研入芦荟、麝香各一分，饭丸如麻子大。每服五七丸至一二十丸，米饮下，食后。一方，加虾蟆半两，不烧。

　　如圣丸 治冷热疳（方见疳泻）

　　卷之八·脾脏部（下）　疳

　　无辜疳

　　巢氏：儿面黄发直，时壮热，饮食不生肌肤，积经日月，遂致死者，谓之无辜。

　　言天上有鸟名无辜，昼伏夜游，洗濯小儿衣席，露之经宿，此鸟即飞从上过，而取此衣与小儿着，并席与小儿卧，便令儿生此病。《圣惠》小儿无辜，脑后有核如弹丸，捏之反下转是也，凡小儿有此物，如禽兽舌下有禁虫，若不速去，当损其命。

　　此核初生软而不痛，中有虫如米粉，得热气渐长大，大则筋结定，定即虫随血气流散，所有停留，子母相生，侵蚀脏腑，肌肉作疮，或大便泄脓血，致使小儿渐渐黄瘦，头大发立，手足细弱，从兹夭折也。夫小儿无辜疳痢者，大腹，泄痢脓血，毛发皮肤枯槁，肌体日渐瘦羸，肠胃既虚，痢无时节，故名无辜疳痢也。汉东王先生云：小儿无辜疾者，古云天上有一鸟，名无辜，因晒小儿衣物失取过夜，遇此鸟过、尿之，令儿啼叫，诸病所生，日渐黄瘦者非也。此盖是八邪所伤得之，其八邪者，饥、饱、劳、役、风、惊、暑、积，谓之八邪，久则令人日渐黄瘦，吃食不长肌肉，夜间多哭，身上或发微微壮热，多渴，吃食不知饥饱，或生疮癣是也。朱氏八片锦歌：孩子无辜气，多因母作为，若人能慎护，安得见 羸，惊薄成风疾，暄寒作气痿，须交除病乳，莫更着重衣，吃食无令早，能言不怕迟，论中八不许，胸起力频微，头皮光哲哲，毛发薄离离，肝壅侵双眼，脾黄入四肢，浑身生瘾疹，遍体是疮痍，泻痢无休歇，憎寒少定时，绣球全罔顾，竹马岂能骑，白晕眸中现，清涎口畔垂，斗牙须咬甲，举手要 眉，夜夜餐瓜果，朝朝食土泥，胃伤肠肚胀，肺盛喘何疑，饮食无休歇，耽眠似醉迷。

　　肥儿丸 治小儿脑后项边，有物如弹子，按之转动，软而不痛，名无辜疳。久服神效。

　　胡黄连 神曲（炒） 麦 （各五钱） 槟榔（三钱） 木香（二钱） 肉豆蔻（面裹煨） 使君子肉（各二钱半）

　　上为细末，蒸饼丸如，黍米大。用米饮，食远服。

　　《圣惠》鳖甲散 治小儿无辜疳，项细肚大，毛发干立作穗。

　　鳖甲（三分，涂醋炙黄，去裙 ） 槟榔（三颗） 沉香 漏芦 牛蒡子（微炒） 使君子 赤芍药诃梨勒皮 甘草（炙微赤，锉。各半两）

　　上件捣，罗为散。每服一钱，以水一小盏，煎至五分，去渣，不计时候，量儿大小分减温服。

　　〔张涣〕蝎虎丹 截疳祛毒。

　　干蝎虎（雄者，微炙，一枚） 蜗牛壳 兰香根 淀花（各一分。以上捣罗为细末，次入） 雄黄（水磨者细研） 麝香（细研。各一分） 龙脑（半分，细研）

　　上件通拌匀，煎米醋打白面糊、和如黍米大。每服十粒，煎脂麻汤下，乳食后。

　　香甲汤 截疳辟邪。

　　漏芦（一两） 沉香（锉） 牛蒡子（微炒） 诃梨勒皮（微炮） 安息香 鳖甲（涂酥炙黄，去裙 ） 乳香（研。

　　各半两）

　　上件捣，罗为细末，同乳香拌匀。每服一钱，水八分，入人参少许，煎四分，去滓放温热服，量儿大小加减。

　　〔张涣〕玉粉散 无辜疳痢 定痢截疳。

　　胡粉（一两） 白龙骨 水磨雄黄（各研，微炒） 楮木根白皮 漏芦 白马夜眼（洗净，焙干。各半两）

　　上件捣，罗为细末，都拌匀。每服一字至半钱，以鸡卵清调下，乳食前。

　　二肝丹 治无辜疳痢不止。

　　地胆草 菖蒲（一寸九节者） 漏芦（各一两） 胡黄连 地榆（各半两。以上捣罗为细末，次用） 鸡肝（薄切） 猪肝（同入盐少许，用诸药煮肝熟。各一两）

　　上件，同于石臼中捣一二百下成膏和丸，如黍米大。每服十粒，麝香汤下，食前，量儿大小加减。

　　梅肉散 治无辜疳渴利不止，眼出障翳，身体浮肿。

　　乌梅肉（炒干） 绵黄 干葛（各一两） 川黄连 栝蒌根 干姜（炮） 甘草（炙。各半两）

　　上件捣，罗为细末。每服一钱，水一盏，煎至六分，去滓放温，时时与服。

　　蓝叶汤 治无辜疳，血痢不断。

　　蓝叶（一两） 地龙 人参（去芦头） 乌梅肉 冬瓜仁 黄连 赤茯苓 蜗牛壳（微炒。各半两）

　　上件捣，罗为细末。每服一钱，水一小盏，煎至六分，去滓温服，乳食前。

　　天灵丹 治无辜疳，痢久不瘥。

　　天灵盖（一个） 干蟾（一两，烧灰） 胡黄连 莨菪子（水淘去浮者，炒令黑色。各半两） 砒霜（一分，同天灵盖、湿纸三五重裹，胶泥固济，于大炭火上烧令通赤，取出候冷。以上都捣罗为细末，次入） 麝香（一分）

　　上件都拌匀，软饭和丸，如黍米大。每服五粒，乳汁下，量儿大小加减服之。

　　温脏汤 治小儿无辜疳痢久不止，手足逆冷。

　　肉豆蔻（去壳） 干姜（炮。各一两） 龙骨 当归 浓朴（去粗皮，涂生姜汁炙令香熟。各半两） 附子（一枚，重半两，炮，去皮脐）

　　茅香（半分，锉）

　　上件捣，罗为细末。每服一钱，水八分一盏，入生姜三片，煎至五分，去滓温服，乳食前。

　　朴附丹 治无辜疳痢，赤白相杂。

　　浓朴（涂生姜汁炙令香熟） 诃梨勒皮（面裹、炮。各一两） 附子（一枚，炮，去皮脐） 龙骨 乌梅肉 赤石脂（各半两）

　　上件捣，罗为细末，炼蜜和丸，如黍米大。每服十粒，米饮下，乳食前。

　　人中白散 治小儿无辜疳气，寒热积滞不化，腹肚胀痛。

　　人中白（一分） 麝香（半分） 虾蟆（涂酥炙焦） 芦荟（各半两）

　　上件药细研为散。每日空心及晚后，用熟水调下半钱。服后当下恶物。量儿大小，加减服之。

　　朱砂丸 治小儿一切无辜疳，黄瘦腹痛，或痢有虫，冷之与热悉主之。

　　朱砂（一分，细研。一方用三分） 菖蒲 漏芦（各一两） 雄黄（一分，细研。一方用三分） 干蟾（一枚，醋炙令黄） 麝香（一两，细研。一方用一分，《万全方》亦用一分）

　　上件药捣，罗为末，都研令匀，用粟米饭和丸，如麻子大。每服以粥饮化下二丸，空心午后各一服，随儿大小，以意加减。

　　决明子丸 治小儿冷热无辜疳，或时惊热，或时夜啼，大便青黄白汁，头热身热，头发作穗，四肢黄瘦，不多食物。

　　用马蹄决明子二两，捣、罗为末，炼蜜和丸，如麻子大。每于食后，以熟水下三丸，更量儿大小，加减服之。

　　漏芦散 治小儿无辜疳，肚胀或时泻痢，冷热不调。

　　用漏芦一两，捣细，罗为散。每以猪肝一两，散子一钱，盐少许斟酌，以水煮熟，空心顿服，粥饮下。

　　漏芦丸 治小儿无辜疳痢，羸弱不欲饮食。及腹内虫动作，多吐清水。

　　漏芦（二两） 猪肝（爆干） 楮株根白皮（锉，各一两）

