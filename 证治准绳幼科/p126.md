<!-- { "loadSidebar": true } -->
　　芦荟 雄黄（各细研） 没石子 蝉壳（微炒，去足） 蛇蜕皮（灰） 丁香 熊胆（研入。各一分） 麝香（细研） 蟾酥（研入。各一钱） 黄连（半两，去须）

　　上件药捣，罗为末，炼蜜、和丸如黄米粒大。每服以粥饮下三丸，日三服，别研一丸，吹入鼻中，量儿大小，以意加减。《圣惠》又收治疳痢。

　　麝香散 治小儿内疳，下痢不止，肌体消瘦，诸治未瘥。

　　麝香 芦荟（各细研） 蛇蜕皮（灰） 夜明砂（微炒） 蜗牛壳 黄连（去须，微炒） 没石子（各一分）

　　黄丹 定粉（各微炒，一两） 诃梨勒（半两，煨，用皮）

　　上件药捣，细罗为散，都研令匀。每服以粥饮调下半钱，早辰午后各一服，看儿大小，加减服之。

　　胡粉丸 治小儿内疳，下痢不止，昏沉多睡。

　　胡粉（微炒） 青黛（细研。各半两） 黄连（末，一两，微炒） 麝香（一钱）

　　上件药同研令细，以猪胆一枚取汁、和丸如黄米粒大。不计时候，以粥饮下五丸，量儿大小以意加减。

　　《谭氏殊圣》宝命丹 治内疳。

　　皂角（一两，炙令焦黑色，去皮为末，三分） 巴豆（二七个，去心膜，细研，新瓦上出油了，用之） 雄雀儿粪（二钱）

　　上细末，以粟米饭丸，绿豆大。空心，温水下三丸。

　　卷之八·脾脏部（下）　疳

　　外疳

　　钱氏云：疳在外，则鼻下臭烂，自揉鼻头，上有疮，不着痂，渐绕耳生疮，今分走马疳、口齿疳、鼻疳、眼疳，胪列诸方如下：

　　卷之八·脾脏部（下）　疳

　　走马疳

　　走马疳，疳蚀之极也，乃五脏蒸热上攻，甚即遍沿作崩砂候，牙边肉肿烂，口内气臭，身微有潮热，吃食不得，齿缝出鲜血，常动摇似欲脱，肉烂自漏落。治之先以淡淡盐汤洗口内，即下紫金散掺之，一日三次，揩杀牙边肉内虫。如大假甚，即下秋霜散掺之，然后将朱砂膏、牛黄膏、天竺黄散、夹调理（此茅先生法）。或以天竺黄散夹地黄膏亦好，（此《惠眼》法）如此调理即安。如调理不退，先落齿一两三个，即死不治。相次面光发，腮漏见骨而殂。《形证论》先与退脾肺风热，宜吃槟榔散五七服后，用此药贴龈上。以大枣一个，砒少许，去枣核，入砒在内，烧灰存性，临卧时贴龈上，数次效。〔曾〕凡得此候，多因气虚受寒，及有宿滞留而不去，积温成热，虚热之气上蒸。或食甘酸咸腻之物，而脾虽喜甘，积滞日久，蕴热上熏于口。

　　致齿焦黑烂，间出清血，血聚成脓，脓臭成虫，侵蚀口齿，甚致腮颊穿破，乳食不便，面色光浮，气喘热作，名走马疳。治之之法，先去积热，用当归散合三棱散，水姜枣煎服，次投芦荟丸、玉露饮，及以温盐水灌漱，或软鸡翎蘸盐水拂洗，略拭干，仍以烧盐散、内金散、密陀僧散敷之。若经久不愈者，传于唇之上下，乃成崩砂证，或穴发满腮，齿落骨露，饮食减少，气促痰鸣，必致危矣。

　　紫金散（茅先生名黑铅散） 治小儿走马疳。

　　黄丹 蛇床子（炒，令黑） 地龙（炒令黑。各半两） 青矾（一分， 过）

　　上末。每服一字，揩牙龈上，一日三次揩。

　　秋霜散 治小儿崩砂。

　　好砒（半两） 白矾（四分）

　　上，用水三分一盏，先煎水令蟹眼沸来，便下砒 ，水干为度。即下白矾末同干为末，取出，入好麝香少许，好坯子少许，同拌合为末。每使一字，用鹅毛点拂牙龈上，一日三四回拂，即愈。

　　《惠眼》秋霜散 治崩砂齿龈欲落。

　　粉霜 砒霜 白矾（各一钱）

　　上为末，用北艾一大团裹定上件药末，以锻石渗艾上后用碗盛，发火烧尽，细研。以手捻少许，揩齿上，用盐汤漱口。烧时，以盏子盖定，恐走了药气。

　　乳香丸 治走马牙疳如神。

　　乳香 轻粉 砒（研。各五分） 麝香（少许）

　　上，先将乳香研细，入轻粉麝砒，共再研匀，用薄纸一韭叶阔，去药内按过，揉纸少许、丸如黄米大。临卧，将药填在患处，至明则愈。忌食酱醋盐等物。

　　〔钱乙〕龙骨散 治疳口疮，走马疳。

　　砒霜 蟾酥（各一字） 粉霜（半钱） 龙骨（一钱） 定粉（一钱半） 龙脑（半字）

　　上，先研砒粉极细，次入龙骨再研，次入定粉等同研。每用少许敷之。

　　上方，皆犯砒，非极不用。

　　《仙人水鉴》 治小儿走马疳虫透损骨者方上，用天南星一枚，当心剜作窍子，安好雄黄一块在内，用大麦面煨，候雄黄熔作汁，以盏子合定，出火毒一宿，去面研为末，入好麝香少许，扫在疮上，验。

　　《集验方》治小儿走马疳。

　　上，用蚕蜕纸不计多少，烧成灰存性，入麝香少许，贴患处，佳。

　　〔茅先生〕小儿崩砂方鸡内金 芦荟 白矾（火 ） 乳香 地龙 麝香上各少许为末，候小儿睡着，以药末掺牙龈上。

　　定命散 治小儿走马疳。

　　白矾 绿矾（各等分，炒一大钱）

　　上同研匀，用大麦面五钱，蒌葱一寸研烂，将面同搜和，软硬得所为饼子，将研匀者药裹在中心，用文武火烧存性，于地坑内出火毒一宿，又研如粉，入铅霜二钱同研令细。每服一剜耳许，揩牙上一二遍。

　　蟾灰散 治小儿走马疳。

　　干虾蟆（一个大者，烧存性） 五倍子（各一钱） 麝香（少许）

　　上同研。蜜水调涂齿根上，未止，更用之。

　　圣散子 治小儿走马疳。

　　胆矾 龙胆草（各一两）

　　上同于瓦瓶中 烟尽，略存性。贴疮上。

　　生金散 治小儿走马疳。

　　天南星（一个重一两者） 绿矾（一两）

　　上，先安排南星在干地上，用矾与南星同处，四边以灰火烧，烟尽为度，取出后研如粉，入当门子一粒，先含浆水洗，贴之。

　　《刘氏家传》李琬麝香散 治小儿走马急疳，口臭牙齿损烂及攻蚀唇鼻腮颊，累治未效者，可用此方。

　　麝香（一钱，真者） 黄柏（一两，去皮，杵末） 青黛（半两，上好者） 雄黄（一分，飞研）

　　上件，杵研极细。如有患者，先以绵缠箸，擦却齿上蚀损死肌，以软帛拭去恶血，量疮大小干掺，日夜五次用之。或血盛并多、不定者，加定粉半两同研，用如前法。

　　黑神散龙胆草（锉） 青胆矾上等分，用甘锅子一个，先入胆矾在内，次入龙胆草，用盐黄泥固济，留一眼子，周迥用炭火烧至眼子上烟断为度，放冷取出研细，入麝香少许。如有患人，看疮内大小，干擦贴之立效，牙疼干擦，牙根有鲜血出并肿烂牙，擦之即愈。

　　〔孔氏〕无比散 治小儿走马疳。

　　麝香（一分，别研） 真蟾酥 绿矾（各半分） 胆矾 没药（各二分）

　　上四味，一同用大砖一口，凿中心作窍穴子，勿令透地，便安四味药在穴中，周迥用红着炭三斤烧过，取出同麝香再研匀。如有患者，以鸡翎微湿沾药末，扫于小儿齿上，立效。

　　《王氏手集》治小儿走马疳，口鼻生疮，牙龈肿烂，诸药不能治者。

　　槲叶（十片，干者） 麝香（少许）

　　上以芦荟为末，水调涂叶上，炙干，又涂又炙，凡涂炙数遍，为末。疮湿干掺。

　　安师传走马疳药方（此疳齿中不住血出多）

　　上用蚕蜕纸烧灰止血，时间令住，若用地骨皮中嫩处为末贴之，便永止。

　　〔曾氏〕烧盐散 治走马疳牙根肉溃烂黑臭。

　　橡斗子（不拘多少）

　　上每用大者两个，入盐满壳，盖作一合，或五六个至十数个，安在火内和盐烧透，取出地上，以瓦碗盖定存性，候冷入麝香少许，乳钵内极细杵匀。每以半钱涂搽患处。常收，用小瓦合盛贮，勿使纸裹，盖能作润。

　　内金散 治牙根肉臭烂黑色，有虫作痛。

　　鸡内金（即鸡膈内粗皮，阴干，一两） 白芷 铜青（各半两） 麝香（一字）

　　上，前三味锉晒或焙，为末，仍以麝香乳钵内同杵匀。每用一字或半钱，干擦患处，先用温盐水灌漱后敷药。

　　密陀僧散 治走马疳齿焦黑烂。

　　密陀僧（一两） 轻粉（五十帖） 麝香（一字）

　　上件为细末，同轻粉、麝香乳钵内杵匀。每用半钱，擦患处。

　　走马牙疳神效方干姜、白矾、枣子烧焦存性，为末。敷患处。尿桶中白焙干为末，入冰片少许。揩牙立效。

　　上自《水鉴方》以下不犯砒，为妥。

　　治走马牙疳，用溺桶中白垢、火 过，每一钱入铜绿三分、麝香一分半，敷之立愈。

　　红铅散 治走马疳。

　　绿矾不以多少，色鲜明者，入干锅，用炭火烧，锅赤倾出，以好酒洒拌匀，再入锅，如此数遍，色红，研作细末，入麝香少许。先以温浆水洗漱净，用指蘸药，有疳处贴之。

　　〔演山〕兰香散 治小儿走马疳，牙齿溃烂，以至崩砂出血齿落者。

　　轻粉（一钱重） 兰香子（一钱，末） 密陀僧（半两，醋淬，为末）

　　上研如粉。敷齿及龈上立效。

　　议曰：婴孩受病，证候多端，良由气郁三焦，疳分五脏，内有肾经常虚，得疳，名之曰急，以马走为喻，治疗颇难，此等一证，初作口气，名曰臭息。次第齿黑，名曰崩砂。盛则龈烂，名曰溃槽。又盛血出，名曰宣露。重则齿自脱落、名曰腐根。其根既腐，何由理之，今将秘方具述于后。

　　敷齿立效散鸭嘴胆矾（一钱匙，上 红，研） 麝香（少许）

　　上研匀。每以少许敷牙齿龈上。又一方，用蟾酥一字，加麝和匀。敷之。

　　议曰：血之流行者荣也，气之循环者卫也，变蒸足后，饮食之间，深恐有伤于荣卫而作众疾，其或气伤于毒，血伤于热，热毒攻之，虚脏所受，何脏为虚，盖小儿肾之一脏常主虚，不可令受热毒，攻及肾脏，伤乎筋骨，惟齿受骨之余气，故先作疾，名曰走马，非徐徐而作。所宜服药甘露饮、地黄膏、化毒丹、消毒饮，其外证以前件立效散，及麝酥膏敷之，切忌与食热毒之物。此疳不同常证，乃系无辜有作，医宜深究，保全为上，若用常方，难拟愈活。

　　独活饮子 治肾疳臭息候。

　　天麻 木香 独活 防风 麝香（少许，为细末研和入）

　　上各二钱重，为末。每服一钱匕，小者半钱，麦门冬熟水调下。

　　三黄散 治肾疳崩砂候。

　　牛黄 大黄 生地黄 木香 青黛上等分，为末。每服一钱匕，熟水调服。

　　人参散 治肾疳溃槽候肉豆蔻（炮） 胡黄连 人参 杏仁（炒） 甘草（炙）

