<!-- { "loadSidebar": true } -->
　　白龙骨 白石脂 鸡尿矾（烧令汁尽） 黄连（去须，微炒） 胡粉（微炒） 白茯苓 阿胶（捣碎，炒令黄燥。

　　各半两）

　　上捣，罗为末，炼蜜和丸，如麻子大。每服以粥饮下五丸，日三四服，量儿大小加减。

　　肉豆蔻丸 治小儿疳痢，不吃乳食，四肢瘦弱。

　　肉豆蔻（去壳，一枚） 木香（半两） 人参（去芦头） 诃子肉（煨） 朱砂 麝香（并细研。各二钱半）

　　上捣，罗为末，都研令匀，用软饭和丸，如麻子大。每服以米饮化下三丸，日三四服，量儿加减。

　　《圣惠》黄连散 治小儿疳痢久不瘥，肌肉消瘦，面黄发焦，啼叫不常。

　　胡黄连（末） 白矾（烧令汁尽） 白龙骨（末。各半两） 胡粉（微炒，二钱半）

　　上件药，同细研为散。一岁儿每服以米饮调下一字，二岁每服半钱，随儿大小，量病轻重加减。

　　芜荑丸 治小儿久疳痢不瘥。

　　芜荑（半两，末） 羊子肝（一具）

　　上先以子肝切作片子，以芜荑末掺在肝内，线缠合，米泔中煮令熟，捣烂，糯米饭和丸，如麻子大。每以粥饮下五丸，早晨晚后各一服，量儿加减。

　　〔庄氏〕第一候：泻脓血，日渐瘦，是冷热疳。宜服八香丸方胡黄连（一钱） 脑 麝（各半钱） 牛黄（一钱二分半） 芦荟（一钱半） 蟾酥（五捻子，作块者亦得） 白花蛇（半两，酒浸去骨） 蝎稍（二钱半）

　　上为细末，猪胆丸，如黄米大。每服五丸，米饮下。如患甚，仍用生米泔调作散，半钱服，日三服。

　　治小儿肠鸣泻痢，口鼻干，常有鲜血，日夜疼方白术（炮） 硫黄（各二钱半） 枳壳（炒） 胡黄连 当归（各半两）

　　上为末。每服半钱，熟水调下。

　　张道人第二：急疳，小儿疳痢，下赤色脓血，下部脱肛，虽有精神，命在须臾，但服此沉香丸方沉香 人参 蝎 胡黄连 乳香（各一分） 龙骨 甘草（各三分）

　　上件，枣肉为丸，如麻子大。每服三丸，米饮下，日二服。久患，七服效。

　　木香丸 治疳痢。

　　黄连（净三钱） 木香 紫浓朴（姜制） 夜明砂（隔纸炒。各二钱） 诃子肉（炒，一钱）

　　上为末，饭丸麻子大。干艾、生姜煎汤，食前下。

　　卷之八·脾脏部（下）　疳

　　疳痢腹痛

　　白术散 治小儿疳痢，腹胀 痛，日夜三二十行。

　　白术（一两，微炒） 当归 地榆（并锉，微炒） 木香 赤芍药 甘草（炙，半两）

　　上件药捣，粗罗为散。每服一钱，以水一小盏煎至五分，去滓，不计时候，量儿大小分减。

　　胡黄连丸 治小儿疳痢，腹痛不止。

　　胡黄连（半两） 没药 木香（各二钱半）

　　上件药捣，罗为末，糯米饭和丸，如绿豆大。每服粥饮下五丸，日三四服，量儿大小加减。

　　卷之八·脾脏部（下）　疳

　　疳肿胀

　　治小儿五疳八痢，及发焦黄，肚胀，手足瘦细，肚上筋脉起，揩眼，鼻涕垂至口，咬指甲。或下部生疮，及大小便不通，宜此疗之。

　　芦荟 夜明砂（炒） 蛇蜕（灰） 黄牛角屑（各一分） 蟾酥（少许）

　　上为末，更入麝香少许，炼蜜丸，如绿豆大。每服三丸，用米饮下。服药间，仍用桃柳叶汤浴儿了，将青皂衣盖之，更用药一丸至二丸，安儿脐中，便着醋面糊，与青皂帛贴之，候虫出为度，如无虫，但汗出为妙。服药三日后，宜减一丸。

　　治小儿疳气腹肿，有似水气方肉豆蔻（一个） 木香（炮） 麝香 朱砂（各一分） 胡黄连（半两，煨）

　　上为末，饭丸麻子大。米饮下三五丸。（庄氏第十八候用此方。）

　　《吉氏家传》治疳肚如鼓方密陀僧 风化灰（各一钱） 黄丹（半钱）

　　上为末，以猪肉炙一片，用药半钱蘸上与吃，如不会吃，乳母嚼与。

　　〔御苑〕匀气散 治脾肺气逆，喘咳面浮，胸膈痞闷，小便不利。

　　桑白皮（二两） 净陈皮（一两半） 桔梗（炒） 甘草（炙） 赤茯苓（各一两） 藿香（半两） 木通（四两）

　　姜水煎服。

　　卷之八·脾脏部（下）　疳

　　疳后天柱倒

　　详肾部天柱倒条

　　卷之八·脾脏部（下）　疳

　　疳气入阴

　　《汉东王先生家宝》治小儿疳气灌入阴，黄亮色。

　　乌金膏通草 黄皮 大黄（各二钱半，烧）

　　上各烧存性，为末，每用一钱， 猪胆调成膏，于阴上涂。如未退，煎蛇床子汤洗后，再调涂之。

　　卷之八·脾脏部（下）

　　虚羸

　　母气不足，则羸瘦肉极。巢氏论小儿羸瘦，不生肌肤，皆为脾胃不和，不能饮食，故血气衰弱，不能荣于肌肤也。挟热者，即温壮，身热，肌肉微黄。其挟冷者，实时时下利，唇口青白。小儿经诸大病，或惊痫，或伤寒，或温壮，而服药或吐利发汗，病瘥之后，气血尚虚，脾胃犹弱，不能传化谷气，以荣身体，故虚羸也。

　　钱氏，虚羸冷者，木香丸主之，夏月不可服，如有证，则少服之。热者，胡黄连丸主之，冬月不可服，如有证，则少服之（虚羸与疳，同治也。木香丸、胡黄连丸见疳条。）薛氏云：更当审其形色，察其见证，如面赤多啼，心之虚羸也。面青目札，肝之虚羸也。耳前后或耳下结核，肝经虚火也。颈间肉里结核，食积虚热也。面黄痞满，脾之虚羸也。面白气喘，肺之虚羸也。目睛多白，肾之虚羸也。仍审相胜而药之。又，寒热二证，不可不辨，若腹痛泻利清白，不渴喜热，此属寒证，虽在夏月，宜木香丸。

　　身热烦躁，泻利焦黄，作渴喜冷，此属热证，虽在冬月，宜胡黄连丸。皆舍时从证之治法也。钱氏，论用药识证云：郑人齐郎中者，家好收药散施人，其子忽脏热，齐自取青金膏，三服并一服而饵之，服毕，至三更泻五行。其子因睡，齐言子睡多亦惊，又与青金膏一服，又泻二行。加口干而身热，齐言尚有微热未尽，又与青金膏。其妻曰用药十余行未安，莫生病否？召钱氏，曰已成虚羸，先多煎白术散时时服之，后用香瓜丸，十三日愈（白术散见渴，木瓜丸见汗。）薛氏治一小儿十三岁，面赤惊悸发热，形体羸瘦，不时面白，嗳气下气，时常停食，服保和丸及清热等药。余曰面赤惊悸，心神怯也。面白嗳气，心火虚也。大便下气，脾气虚也。此皆禀心火虚，不能生脾土之危证，前药在所当禁者。不信，又服枳术丸、镇惊等药，而诸证益甚，大便频数，小腹重坠脱肛，痰涎饮食日少。余先用六君子汤为主，佐以补心丸，月余，饮食少进，痰涎少止，又用补中益气汤送四神而愈。毕姻后，病复作坠，时至仲冬，面白或黧色，手足冷，喜食胡椒姜物，腹中不热，脉浮按之微细，两尺微甚。乃用八味丸，元气复而形气渐充。年至二十，苦畏风寒，面目赤色，发热吐痰，唇舌赤裂，食椒、姜之物，唇口即破，痰热愈甚，腹中却不热，诊其脉或如无，或欲绝。此寒气逼阳于外，内真寒而外假热也。仍用八味丸而诸证顿愈。一小儿八岁，面常青色，或时色亦，日间目札，夜睡切牙，二年余矣，服清肝降火之药益甚，形气日羸，求治于余。曰肝主五色，入心则赤，自入则青，盖肝属木而生风，故肝气为阳为火，肝血为阴为水，此禀肝肾精血不足，虚火内动，阴血益虚，虚而生风，风自火出，故变面赤目札等证耳，非外风也，遂用地黄丸以滋肾水，生肝木，两月，目札、切牙悉止。又三月许，诸证寻愈而元气亦充矣。凡肝经之证，若肝木实热生风而自病，或肺金实热而克木者，宜用清肝降火之剂，以泻其邪气。若肝经风热而目直等证，用柴胡栀子散以清肝火，加味四物汤以养肝血。若肾虚而切牙诸证，用六君子汤以健脾土，六味地黄丸以滋肾水则愈。一小儿脾气虚弱，饮食停滞，发热作渴，服泻黄散不时下痢。余先用保和丸二服而愈，但不食恶心，面青手冷，又用六君、柴胡、升麻四剂，面色痿黄，食进手温，惟形体羸甚，倦怠发热，小腹重坠，肛门脱出，用补中益气汤加半夏、肉豆蔻二剂而安。凡脾胃之证，若发热作渴，饮食喜冷，或泄泻色黄，睡不露睛者，属形病俱实，宜用泻黄散疏导之。若发热口干，恶冷或泄泻色白，睡而露睛，属形病俱虚，宜用异功散调补之。若脾气下陷者补中益气汤。寒水侮土者益黄散。肝木克脾者六君加柴胡。若目睛微动，潮热抽搐，吐泻不食，宜用秘旨保脾汤。凡小儿诸病，先当调补脾胃，使根本坚固，则诸病自退，非药所能尽祛也。一小儿五岁，形气虚羸，睡中切牙，夜间遗尿，日间频数。余以为禀肾气不足，用补中益气汤、加补骨脂，地黄丸、加鹿茸，以补脾肾而痊。毕姻后，小便频数，作渴发热，日晡益甚，恪服黄柏、知母等药，以滋阴降火，后患肾痿，卧床年许。余因考绩北上，仍用前药，喜其慎疾，半载而痊。

