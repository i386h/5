<!-- { "loadSidebar": true } -->
　　〔汤〕哺露者，因乳哺不消，脾胃衰弱，渐不能食，血气减损，肌肉不荣，柴骨羸露，吸吸苦热，谓之哺露也。宜麝香进食丸（方见积癖）。

　　〔曾〕哺露者，亦由乳哺不节，损于脾胃，脾胃损而饮食减，形容羸瘦，则脏腑之气不能宣通，时间有热，谓之哺露。此候与丁奚相去不远，但食多吐逆，脏气虚，冷而泄泻无度，粪中有虫，治法同前丁奚证药，惟加养脏汤服之（方见赤白痢）。

　　《圣惠》人参丸 治小儿哺露，失衣当风，湿冷水浴，苦腹大，时痢，或寒热如疟，不欲食，纵食，不生肌肉，或不消化，四肢羸瘦。

　　人参 麦门冬（去心，焙） 半夏（汤洗七遍，去滑） 黄 川大黄（微炒） 白茯苓 柴胡 黄芩（各三分） 诃梨勒（煨，用皮） 甘草（炙微赤，锉） 鳖甲（涂醋，炙令黄，去裙 。各一两） 芎 （半两）

　　上件药捣，罗为末，炼蜜丸如麻子大。一二岁儿以粥饮下三丸，四五岁五丸，日三服，量大小加减。

　　卷之八·脾脏部（下）

　　宿食

　　（食积寒热 痢）

　　《伤寒论》人病有宿食，何以别之。师曰：寸口脉浮而大，按之反涩，故知有宿食，当下之，宜大承气汤（伤寒）。然同一发热，而伤食者惟肚腹之热为甚，且粪极酸臭，夜间潮热，尤伤积之明验也。小儿宿食不消者，胃纳水谷而脾化之，儿幼不知撙节胃之所纳，脾气不足以胜之，故不消也。神曲、麦芽之属，皆腐化之物，昔肾已谓能伤胃中生发之气矣，况进而三棱、莪术乎，况又进而牵牛、大黄、巴豆乎，脾气一受伤于食，再受伤于药，至于下之，而气已一脱矣，所存几何，故夫克食之药不可多用，下积之药，尤不可不审其证之可下与不得不下，而后用也。钱氏论食不消，脾胃冷故不能消化，当补脾益黄散主之。

　　保和丸 治饮食停滞，胸膈痞满，嗳气吞酸，或吐泻腹痛。（加白术一两即大安丸）

　　神曲（炒） 山楂 半夏 茯苓（各一两） 陈皮 连翘 萝卜子（炒，五钱）

　　上为末，粥丸桐子大。每服三十丸，白汤送下。

　　愚按：前方，行气克滞之剂，若元气无亏，暴停乳食而致斯证者，宜用此消导之。若元气虚弱而乳食所伤者，必调补胃气为主，而佐以消导。若乳食已消而作呕者，乃胃气被伤，当用异功散补之。不宜仍用前药，重损胃气，治者审之。

　　木香大安丸木香（二钱） 黄连 陈皮 白术（各三钱） 枳实 山楂肉 莱菔子（炒） 连翘 神曲（炒） 麦 （炒） 砂仁（各一钱半）

　　上为末，神曲糊为丸。陈廪米汤下。

　　消食丸（又名消乳丸） 治宿食不消。

　　砂仁 陈皮（炒） 三棱（炒） 神曲（炒） 麦芽（炒。各半两） 香附（炒，一两）

　　上末，曲糊丸如麻子大。食后白汤送下，大小加减。

　　七圣丸三棱 蓬术 川楝 青皮 陈皮 芫花 杏仁上件等分，先用醋浸芫花一宿，炒渐干，次入蓬、棱同炒赤色，又入陈、练等再同炒一处，令微焦，取出为末，前药如各半两，杏仁亦用半两，汤浸，去皮尖双仁不用，细研入巴豆二十粒去油，和匀，醋糊丸如黍米大。一岁儿常服二丸，临卧温热汤送下。使日间所飧之物，一夜而化，永无疳疾，能使黄瘦子顿作化生儿，今之小儿可去巴豆，只入杏仁，名七圣丸是也。

　　三棱散 主诸般停滞，疳积发热，泻痢酸 ，水谷不化，常服和脾胃，进饮食，长肌肉，益神气。

　　人参（去芦，七钱半） 三棱（炮，锉） 净香附（各一两半） 青皮（去白） 益智仁 陈皮（去白） 枳壳（去穣，锉片，麸炒） 神曲（炒） 谷芽（洗，焙） 半夏（制） 莪术（醋煮透，滤干，锉焙） 大黄（半生，半炮） 紫苏（去老梗。各半两） 甘草（半生，半炙，一两二钱）

　　上碎，每服二钱，水一盏，姜三片，仓米百粒，煎七分。无时温服。气虚者，加白茯苓一两。

　　莪术丸 和脾益胃，消进饮食，宽膈快气，悦色清神。

　　莪术（炮，锉） 三棱（炮，锉） 净香附（三味各四两，醇醋浸七日，慢火煮干，再焙） 槟榔（一两，薄锉） 生牵牛末（一两，另研） 青木香（去芦） 谷芽（净洗，焙干） 青皮（去白。各半两） 荜澄茄 丁香 南木香（各四钱）

　　上除槟榔、丁香、木香不过火，及牵牛末，余七味锉焙，仍同槟榔、木香、丁香为末，临入牵牛末和匀，水煮面糊丸绿豆大。每服三十丸至五十丸，无时，用淡姜汤下，温茶、温酒皆好，儿小者，丸粟米大，粒数、下法如前。

　　丁香脾积丸三棱（煨，去皮毛） 莪术（去皮，炒） 神曲（炒。各七钱） 青皮 巴豆霜 小 香（炒） 陈皮（各五钱） 丁香木香（各三钱）

　　上为细末，醋调神曲糊为丸，如绿豆大。每服五七丸，生姜汤下。

　　三黄枳术丸 治伤肉、湿面、辛辣、味浓之物，致填塞闷乱不快。

　　枳实（麸炒，五钱） 黄连（酒浸，炒） 大黄（湿纸裹，煨） 白术（各一两） 黄芩（五钱）

　　上为末，汤浸蒸饼为丸，如绿豆大。每服五十丸，白汤下，临时量所伤多少，加减服之。

　　《圣惠》诃梨勒散 治小儿宿食不化，少欲饮食，四肢消瘦，腹胁多胀。

　　诃梨勒皮（三分） 人参 白术 麦 （炒令微黄） 陈橘皮（去白） 槟榔（各半两） 甘草（一分，炙微赤）

　　上件药捣，粗罗为散，每服一钱，以水一小盏，煎至五分，去滓。量儿大小分减，温服，日四五服。

　　〔朱氏〕木香丸 治小儿气，开胃进食。

　　木香 人参 白茯苓 青皮 陈皮 肉豆蔻（各一分） 三棱（一两，炮）

　　上为末，面糊丸，麻子大。每服十丸，姜汤下。

　　〔朱氏〕洗心散 治小儿乳食伤心作壮热，喘息不调，咳嗽多睡。

　　甘草（一钱，生） 麦门冬（一分半） 皂角（半两，入沙糖涂酥炙，后于盆下盖良久出火毒，方用）

　　上烂杵，不罗，每服二钱，水一盏，煎至八分。作五服，时时吃。

　　养脾丸人参 白术 当归 川芎（各一钱半） 木香 青皮 黄连 陈皮（各一钱） 砂仁 山楂肉神曲（炒） 麦芽（炒。各五分）

　　上为细末，水调神曲糊丸，如麻子大。每服三五十丸，陈仓米饮下。

　　卷之八·脾脏部（下）　宿食

　　食积寒热

　　〔薛〕小儿食积者，因脾胃虚寒，乳食不化，久而成积，其证至夜发热，天明复凉，腹痛膨胀，呕吐吞酸，足冷肚热，喜睡神昏，大便酸臭是也。有前证而兼寒热者，名曰食积寒热，若食在胃之上口者吐之，胃之下口者消之，腹痛痞胀，按之益痛者下之，下后仍痛按之则止者补之。夹食伤寒者，先散之用参苏饮。热甚便秘者，先利之用大柴胡汤。如无外感，但只伤食，不至于甚，保和丸调之。盖脾为至阴之脏也，故凡脾病者，至夜必热，热而兼寒，则又见所胜者侮所不胜矣。食未消者，消之则寒热自止。食既消者，补之则寒热自痊。若手足并冷喜热饮食，此中州虚寒也，宜温之。大便欲去不去，脾气下陷也，宜升之。若夜间或侵晨泄泻者，脾肾俱虚也，用四神丸（泻）。手足并热作渴饮水者，脾胃实热也，用泻黄散（脾）。大便秘结用大柴胡汤（潮热）。手足虽热，口不作渴、大便不实者，用白术散（渴）。仍参腹痛腹胀，积痛积滞治之。

　　卷之八·脾脏部（下）　宿食

　　食积痢

　　〔曾〕有食饱伤脾，脾气稍虚，物难消化，留而成积，积败为痢，腹肚微痛，先调胃气，次理积，却止痢，则病根自除。和中散（吐泻）理虚养胃。三棱散（见前）、乌犀丸（积）

　　助脾化积。沉香槟榔丸（积）、守中汤（泻）进食止痢。仍忌生冷粘腻等物，不致复作。

　　《千金》治小儿食不知饥饱方用鼠屎二七枚，烧为末。服之。

　　卷之八·脾脏部（下）

　　痞结

　　（此痞在腹内，与心下之痞不同）

　　〔杨〕痞者塞也，结者实也，热气蕴于胸膈之间，留饮聚于腹胁之内，于是荣卫不能流行，脏腑不能宣通，由胀满而致痞结，势使然耳。此热实之证也，时或发为壮热，《圣惠》甘遂散主之。此药治小儿痞结，虽服汤药时暂得利而滞实不去，心下坚胀，按之即啼，内有伏热，诸候并成。此疾宜疏利大便，破结散气，后宜常服进食丸。

　　按：进食丸有巴豆，岂宜常服，甘遂有大毒，泻水如决江河，非十分壮实，十分危急，十分水气，三者俱备，未可轻用，今以为痞结主方，谬矣。

　　〔薛〕痞癖既久，饮食减少，脾气必虚，久而不愈，必先以固胃气为主，使养正则积自除，若欲直攻其结，不惟不能善消，抑亦损其脾土，脾土既亏，必变证百出矣，当参各类及随见证而主治之。一小儿患痞癖，服槟榔、蓬术、枳实、黄连之类，痞益甚。余曰此脾经血虚痞也，不可克伐。遂用六君子加当归数剂，胃气渐复，诸证渐愈，乃朝用异功散加升麻、柴胡，夕用异功散加当归、芍药而愈。一小儿患痞结，服克滞之药。余谓属形病俱虚，当补中气。彼不信，仍行克伐，遂致虚火上炎，齿龈蚀烂，颔下结核。余用大芜荑汤及异功散加减，用之而安。一小儿患痞结，久而四肢消瘦，肚腹渐大，寒热嗜卧，作渴引饮。用白术散为主，佐以四味肥儿丸，月余诸证渐愈，又以异功散加当归，并六味地黄丸，又月余而愈。一小儿患痞结，身热如火，病状多端，不可尽述，朝用五味异功散，夕用四味肥儿丸，月余诸证稍愈，佐以地黄丸，自能行立，遂朝用地黄丸，夕用异功散及虾蟆丸，数服而愈。

　　《圣惠》前胡散 治小儿腹内痞结，壮热羸瘦多啼。

　　前胡 川大黄（各三分，微炒） 枳壳（炒、微黄） 赤茯苓 犀角（屑） 郁李仁（汤浸，去皮，微炒） 鳖甲（涂醋，炙令黄，去裙 。各半两）

　　上件药捣，粗罗为散，每服一钱，以水一小盏，煎至五分，去滓，看儿大小分减温服。微利为度。

　　《圣惠》甘遂破结散甘遂（煨，二钱半，令黄色） 青皮（浸，去白，焙） 黄芩 川大黄（锉细，煨。各半两）

　　上为粗末，每服一钱，水一小盏，煎至六分，去滓，温和服。量大小加减，得通利则止，后以冷粥补之。

