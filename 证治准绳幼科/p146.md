<!-- { "loadSidebar": true } -->
　　《素问》通评虚实论帝曰：乳子中风热，喘鸣肩息者，脉何如？岐伯曰：喘鸣肩息者，脉实大也，缓则生，急则死。〔曾〕小儿喘疾，重于咳嗽，然有虚实冷热之分，不可概举。实热者，投清肺饮（嗽）加五和汤（里热），水姜葱煎，及泻肺汤（嗽）、碧玉丸为治。经云：喘急多因气有余，盖肺主气故也。虚冷者，投枳实汤水姜煎，并如意膏、补肺散，坎离汤自效。此肺虚感风，气不升降，致有是证。及用定喘饮常验，不拘冷热，皆可服。涎壅失音，二圣散主之。〔薛〕喘急之证，有因暴惊触心者，有因寒邪壅盛者，有因风邪外客者，有因食咸酸痰滞者，有因膏粱积热熏蒸清道者，然喘与气急，有轻重之别，喘则欲言不能，隘于胸臆，气急但息短心神迷闷耳。治法，因惊者，用雄朱化痰定喘丸，佐以天麻定喘饮。寒伤肺气者，用小青龙汤。风邪伤肺者，用三拗汤加减之。食咸酸伤肺者，啖以生豆腐。热伤肺气者，当凉肺定喘。哮喘喉声如锯者，梅花饮，兼用半夏丸。前证多因脾肺气虚，腠理不密，外邪所乘，真气虚而邪气实者为多，若已发，则散邪为主，未发则补脾为主，设概攻其邪，则损真气，迳补其肺，则益其邪。凡喘嗽之证，若小便不利，则必生胀，胀则必生喘，要分标本先后，先喘而后胀者主于肺，先胀而后喘者主于脾，盖肺金司降，外主皮毛，肺朝百脉，通调水道，下输膀胱，肺既受邪，则失降下之令，故小便渐短，致水溢皮肤而生胀满，此则喘为本而胀为标也，治当清金降火为主，而行水次之。脾土恶湿，而主肌肉，土能克水，若脾土受伤，不能制水，则水湿妄行，浸渍肌肉，水既上溢，则邪反侵肺，气不能降，而生喘矣，此则胀为本而喘为标也，治当实脾行水为主，而清金次之。苟肺证而用燥脾之药，则金燥而喘愈甚，脾病而用清金之药，则脾寒而胀益增，观其证若中气虚弱者，用六君子汤；中气虚寒者，前方加炮姜。郁结气滞者，用归脾汤加柴胡、山栀。肝木克脾土者，用六君、柴胡、山栀。肺气壅滞者，用紫苏饮加白术。食郁壅滞者，用养胃汤加木香。肺中伏热、水不能生而喘者，用黄芩清肺饮及五淋散。脾肺虚弱不能通调水道者，用补中益气汤及六味丸。膏粱浓味脾肺积热而喘者，用清胃散及滋肾丸。心火刑金不能生水者，用人参平肺散，亦用滋肾丸。肾水亏、虚火烁金、小便不利者，用六味丸及补中益气汤。肝木乘脾不能相制而喘者，用六君、柴胡、升麻。脾胃虚寒脐凸腹胀者，用八味地黄丸。脾肾虚寒，不能摄水如蛊胀者，用加减肾气丸。凡亏损足三阴而致喘胀，或二便不调，及牵引作痛者，俱用六味、八味、加减肾气等丸治之。仍参伤风咳嗽证。

　　钱氏论肺盛复有风冷云：胸满短气，气急喘嗽上气，当先散肺，后发散风冷，散肺、泻白散（肺），发散风冷，大青膏主之（吐泻）。肺只伤寒，则不胸满。洁古云：肺实，则喘而气盛，泻白散。

　　泻白散（肺） 清肺饮（嗽） 五和汤（里热）

　　碧玉丸 治痰嗽气喘胸满，饮食减少，睡不得宁，烦躁有热。

　　青黛 明白矾（生用） 天南星（生用） 滑石（四味各二钱半） 轻粉（五十帖） 全蝎（十五尾，去尖毒） 巴豆（四十九粒，去壳膜心，存油，碎切，入乳钵极细杵）

　　上除轻粉、巴豆外，余五味，或晒或焙，为末，仍入前二味，同在乳钵杵匀，姜汁煮糯米粉为糊、丸粟壳大。每服七丸，至九丸或十一丸，用淡姜汤空心投，热甚者，薄荷汤下，或不拘时。

　　钱氏论肺藏怯云：唇白色，当补肺，阿胶散主之（方见本门）。若闷乱气粗，喘促哽气者难治，肺虚损故也。脾肺病久则虚而唇白，脾者肺之母也，母子皆虚，不能相营，故名曰怯，肺主唇，唇白而泽者吉，白如枯骨者死。

　　补肺散 治久患咳嗽，肺虚气促，有痰恶心。

　　阿胶（一两半，锉，炒） 白茯苓 马兜铃（去老梗） 糯米（三味各半两） 杏仁（二十一粒，汤泡，去皮尖）

　　甘草（四钱，炙）

　　上锉。每服二钱，水一盏，煎七分，无时温服。

　　坎离汤 治虚喘昼轻夜重，食减神昏。

　　荜澄茄 石菖蒲（各一钱） 白术 白茯苓（去皮） 南木香（草上各二钱） 甘草（炙） 半夏（汤煮透，滤，仍锉，焙干） 紫苏子（略炒，杵碎。草上四钱）

　　上锉。每二钱，水一盏，煎七分，温服无时。

　　《圣惠》杏仁煎 治小儿咳嗽，心烦喘粗。

　　杏仁（汤浸，去皮尖双仁，麸炒微黄） 天门冬（去心） 寒食面（各一两） 蜜 酥（各一合） 生地黄汁（一大盏） 贝母（半两，微炒）

　　上件，煎贝母及天门冬至五分，便研，绞取汁，入杏仁膏等同熬如稀饧。每服，用温水调下半钱已来，量儿大小，以意加减。

　　八味理中丸 治小儿心肺不和，息数脉急，上下不升降，中膈痞满，郁隘胸臆，坐卧烦闷，神情不乐，饮食不下。

　　人参 甘草（炙） 白术 干姜 枳实（制炒） 白茯苓 五味子（去梗） 桑白皮（去赤皮）

　　上件等分，为细末，炼蜜为丸，小指头大。每服一丸，淡豆豉五粒，水一小盏，煎至半，去豉，通口服，不拘时候。

　　张涣蝉壳汤 治小儿肺气不利病。

　　白术五味汤 治小儿咳嗽气逆上喘。（二方并见咳嗽）

　　《聚宝方》平气散 治小儿气不和，定喘和气，补虚思食。

　　人参 白茯苓 百合 甘草（炙） 白术 桔梗（各等分）

　　上六味，为末。每服一钱，水八分，生姜少许，同煎至五分，温服。

　　卷之九·肺脏部·肾脏部　喘

　　热实

　　云岐云：小儿结热上气喘者，四顺清凉饮子。

　　卷之九·肺脏部·肾脏部　喘

　　寒实

　　（佚）

　　卷之九·肺脏部·肾脏部　喘

　　痰实

　　丹溪云：痰嗽、痰喘，并用涌法吐之，重剂瓜蒂散，轻剂苦参、赤小豆末，须虾齑汁调服。

　　生白丸 治小儿痰涎不利，上喘咳嗽。

　　白附子（新罗者） 天南星（各半两） 半夏（一两）

　　上为末，用生姜汁打面糊为丸，如绿豆大。每服二十丸至三十丸，生姜汤下，量大小加减。

　　枳实汤 主伤风伤寒，胸满气促，咳嗽不活，食多夹痰吐出。

　　枳实（去瓤，锉片，麸炒微黄） 赤茯苓（去皮。各半两） 甘草（六钱） 半夏（七钱，汤煮透，滤，仍锉，焙干）

　　桔梗（七钱半，锉，炒）

　　上件 咀。每服二钱，水一盏，姜三片，煎七分，无时。

　　如意膏（见前 ）

　　半夏丸 治肺气不调，咳嗽喘满，痰涎壅塞，心下坚满。及风痰呕吐，恶心涕唾稠粘。

　　白矾（一两半，焙） 半夏（三两，汤泡七次，生姜汁制一宿）

　　上为末，生姜自然汁丸赤豆大。每服十丸，姜汤下。

　　《经验后方》大人小儿定喘化痰上用猪蹄四十九个，净洗控干，每个指甲内半夏、白矾各一字，入罐子内封闭，勿令烟出，火 通赤，去火，细研，入麝香一钱。人有上喘咳嗽，用糯米饮下，小儿半钱，至妙。

　　卷之九·肺脏部·肾脏部　喘

　　惊

　　大效雄朱化痰定喘丸 治小儿因惊发喘，逆触心肺，暴急张口，虚烦神困。

　　雄黄 朱砂（各一钱，研） 蝉蜕 全蝎（炒） 地龙 白僵蚕 天南星 白附子（炮。各二钱半） 轻粉（半钱）

　　上为末，面糊丸如麻子大。每服三十丸，薄荷、茶清送下，食后服。

　　天麻定喘饮 治小儿喘嗽惊风。

　　天麻 防风 羌活 甘草 人参 桔梗 白术 川芎 半夏曲（各等分）

　　上锉散。每服二钱，水一盏，麦门冬十四粒，煎至七分，食后服。有热去白术，加芍药、枳壳。

　　卷之九·肺脏部·肾脏部　喘

　　风邪伤肺

　　三拗汤（嗽）

　　紫苏饮子 治肺受风寒，喘热痰嗽。

　　紫苏叶 桑白皮 青皮 五味子 杏仁 麻黄 甘草（炙） 陈皮（各二分） 人参 半夏（各三分）

　　上，姜三片，水煎，温服。

　　卷之九·肺脏部·肾脏部　喘

　　寒邪伤肺

　　小青龙汤（嗽）

　　麻黄杏子甘草石膏汤 治伤寒发汗后，不可更行桂枝汤，汗出而喘，无大热。下后喘亦治。

　　麻黄（二两，去节，汤泡去黄汁，焙干秤） 杏仁（二十五个，去皮尖） 石膏（四两，研） 甘草（一两，炙）

　　上锉散。每服二钱，水小盏，煎六分，去滓温服。

　　《金匮要略》小青龙加石膏汤 治大人小儿肺胀，咳而上气，烦躁而喘，脉浮者，心下有水。

　　麻黄（去节，三两，《千金》四两） 芍药 桂枝 细辛（各三两，《千金》各二两） 甘草（炙） 干姜（各三两）

　　半夏（半升，洗） 五味子（半升，《千金》一升） 石膏（二两，碎）

　　上九味 咀。以水一斗，先煮麻黄减一升，去上沫，内诸药煮取三升，去滓，强服一升，羸者减之，日三服，小儿服四合。

　　卷之九·肺脏部·肾脏部　喘

　　食咸酸伤肺

　　（佚）

　　卷之九·肺脏部·肾脏部　喘

　　杂方

　　〔吉氏〕治小儿伤冷气喘涎多方栝蒌（一个大者，开一盖子） 阿胶（一分） 沙糖（半两）

　　上件，将二味投入栝蒌内，以盖子依旧封着，白纸都糊，入饭甑蒸两遍，倾出。

　　随儿大小约多少，冷服。

　　真珠散 治小儿气喘多涎。

　　真珠（末） 生犀角（镑。各半钱） 香附子（四钱） 龙脑（少许）

　　上为末。每服半铜钱，煎桃仁汤调下，婴儿一字，一岁以下者半钱。

　　〔茅先生〕小儿诸喘气急方海螵蛸 黑牵牛（末） 牡蛎 马兜钤（去皮）

　　上各秤二钱，为末，拌匀。每服抄一钱，用鲫鱼淡煮汤调下。

　　又方海螵蛸 牡蛎（火 ）

　　上等分，为末。每服一钱，用淡生姜汤调下。

　　卷之九·肺脏部·肾脏部　喘

　　喉间有声

　　《千金》射干汤 治小儿咳嗽，喘急如水鸡声。

　　射干 麻黄 紫菀 甘草 生姜（各半两） 半夏（三钱） 桂心（二钱） 大枣（十五枚）

　　上锉散。每服二钱，水一盏半煎，入蜜少许服。

　　梅花饮子 治小儿惊潮，五脏积热，上焦蕴热，手足心热，喉中多痰涎，面色或红或白， 呀鼻流清涕，气急肝肺壅热，目赤咳嗽，或被人惊，夜啼不安，或伤寒渐安，尚有余热，亦宜服化痰退热。

