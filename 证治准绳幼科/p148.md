<!-- { "loadSidebar": true } -->
　　《三因》小儿夜啼有四证，一曰寒，二曰热，三曰重舌口疮，四曰客忤。寒则腹痛而啼，面青白，口有冷气，腹亦冷，曲腰而啼，此寒证也。热则心躁而啼，面赤，小便赤，口中热，腹暖，啼时或有汗，仰身而啼，此热也。若重舌口疮，要吮乳不得，口到乳上即啼，身额皆微热，急取灯照口，若无疮，舌必重也。客忤者，见生人，气忤犯而啼也，各随证治之。

　　〔曾〕夜啼者，有惊热夜啼，有心热夜啼，有寒疝夜啼，有误触神只夜啼，此四者，详具于后。惊热者，为衣衾太浓，或抱于极暖处久坐，致生烦闷，邪热攻心，心主神，神乱则惊，心与小肠为表里，故啼泣而遗溺者是也。治法，退热镇心则自安矣，用百解散（急惊）牛蒡汤（咽喉）三解散（潮热）主之。心热者，见灯愈啼，面红多泪，无灯则稍息，盖火者阳物也，心热遇火，两阳相搏，才有灯而啼甚，故经曰：火疾风生乃能雨，此其义也，宜凉心安神，用百解散或五苓散（俱惊）加黄芩、甘草，水煎服，次牛蒡汤（咽喉）、三解散（潮热）及琥珀抱龙丸（惊）为治。有遇黄昏后至更尽时，哭多睡少，有啼声不已，直到天明，乃胎中受寒，遇夜则阴胜而阳微，故腰曲额汗，眼中无泪，面莹白而夹青，伏卧而啼，入盘肠内吊之证，名为寒疝。治法，去宿冷，温下焦，白芍药汤（疝）、乌梅散（腹痛）及冲和饮（伤寒）加盐炒茱萸、茴香，水姜煎服，及钓藤膏亦佳。

　　误触神只者，面色紫黑，气郁如怒，呼时若有恐惧，及睡中惊惕，两手抱母，大哭不休，此误触禁忌神只而得，或因恶祟所侵，盖婴孩目有所睹，口不能言，但惊哭无时，指纹俱隐，故《玉环集》云：忽然两手形无见，定知唐突恶神灵。治法，先解其表，宜百解散（惊）次驱邪镇心，用苏合香丸（客忤）、琥珀抱龙丸（惊）投之自效。〔演山〕王氏举水镜先生云：天苍苍，地王王，小儿夜啼疏客堂。又云：啼而不哭是烦，哭而不啼是躁。《无辜赋》云：夜多啼而似祟。凡初生儿日夜烦啼如有祟，或谓热在心，惊药与疏利，或谓寒停脏腑，与服温暖，医者察而治之，乃善也。若儿啼哭，胸堂仰突，首反张，不喜见灯者，心经有热，宜疏利，服三黄丸或洗心散加灯心、麦门冬子良。若儿啼哭，头低身曲，眼闭肚紧者，脏腑留寒，宜与温之，胃风汤加黄煎效。若不识证候，但以蝉蜕二七枚全者，去大脚为末，加朱砂一字，蜜调涂于吻，立效。〔薛〕夜啼有二，曰脾寒，曰心热也，夜属阴，阴胜，则脾脏之寒愈盛，脾为至阴，喜温而恶寒，寒则腹中作痛，故曲腰而啼，其候面青白，手腹俱冷，不思乳食是也，亦曰胎寒，用钓藤散。若见灯愈啼者，心热也，心属火，见灯则烦热内生，两阳相搏，故仰身而啼，其候面赤，手腹俱暖，口中气热是也，用导赤散。若面色白，黑睛少，属肾气不足，至夜阴虚而啼也，宜用六味丸。若兼泄泻不乳，脾肾虚弱也，用六神散。若兼吐泻少食，脾胃虚寒也，用六君、炮木香。

　　大便不化，食少腹胀，脾气虚弱也，用异功散。心血不足者，秘旨安神丸。木火相搏者，柴胡栀子散。肝血不足者，地黄丸。大抵此证或因吐泻内亡津液，或禀赋肾阴不足、不能滋养肝木，或乳母恚怒、肝火侮金，当用六君子汤补脾土以生肺金，地黄丸壮肾水以滋肝木。若乳母郁闷而致者，用加味归脾汤。乳母暴怒者，加味小柴胡汤。乳母心肝热搏，柴胡栀子散。仍宜参客忤惊啼览之。

　　《心鉴》治小儿一百二十日内夜啼，用蝉蜕四十九个，去前截，用后截，为末，分四服，钓藤汤调灌之。

　　《普济》蝉花散 治小儿夜啼不止，状若鬼祟，用蝉蜕下半截为末、一字，薄荷汤入酒少许调下。或者不信，将上半截为末，前汤调下，即复啼也，古人立方，莫知其妙。

　　卷之九·肺脏部·肾脏部　悲哭

　　寒夜啼

　　钱乙论夜啼云：脾藏冷而痛也，当与温中药及以法禳之，花火膏主之。

　　花火膏 取灯火一颗，涂乳上，令儿吮之。

　　〔钱氏〕当归丸 凡小儿夜啼者，脏寒而腹痛也，面青手冷，不吮乳者是也，宜此方。

　　当归 白芍药 人参（各一分） 甘草（炙，半分） 桔梗 陈橘皮（不去白。各一钱）

　　上为细末。水煎半钱，时时少与服。又有热痛，亦啼叫不止，夜发面赤，唇焦，小便黄赤，与三黄丸、人参汤下。（三黄丸方见实热。）

　　〔张涣〕万金散 治婴儿藏寒，禀气怯弱，或多囟解，面色青白，遇夜多啼，甚者烦闷，状若神祟，亦由触犯禁忌所致，此名曰夜啼，宜用此方。

　　沉香（锉） 丁香 人参 五味子 当归（各一两） 赤芍药 白术（各半两） 桂心（一分）

　　上件捣，罗为细末。每服一钱，用淡温浆水一小盏，煎至五分，放温，时时滴儿口中，立效。

　　〔田氏〕五味子散 治小儿夜啼及腹痛，至夜辄剧，状似鬼祟。

　　五味子 当归 赤芍药 白术（各半两） 茯神 陈皮 桂心 甘草（炙。各二钱半）

　　上为粗末，水煎。量儿大小加减。

　　钓藤膏 治百日内婴孩面青腹痛夜啼，及周岁以上者盘肠内吊诸疝气疾。

　　钓藤（和钩） 玄胡索 当归（酒洗） 粉草（炙） 乳香（各五钱） 肉桂（去粗皮，二钱） 麝香（一字）

　　上，前四味焙干，桂不过火，同为末，乳香 叶裹，熨斗盛火熨透，候冷，入乳钵同麝细杵，后入前药末再杵匀，炼蜜丸芡实大。每用一丸至二丸，白汤空心化服。

　　钓藤饮 治小儿夜啼，乃脏冷也，阴盛于夜则冷动，冷动则为阴极发躁，寒盛作疼，所以夜啼不歇也，钓藤散主之，治惊啼，加蝉蜕、防风、天麻。

　　钓藤钩 茯神 茯苓 川芎 当归 木香 甘草 白芍药（各一钱）

　　上为末，每服一钱，姜枣略煎服。其或心热而烦，啼必有脸红舌白，小便赤涩之证，钓藤饮去木香，加朱砂末一钱，研和，每服一钱，木通汤调下，或锉散煎服亦可。

　　《圣惠》乳头散 治小儿夜啼不止，腹中痛。

　　黄 （锉） 甘草（炙） 当归 赤芍药 木香上，各等分，捣细，罗为散。每服取少许着乳头上，因儿吃乳，服之。

　　蒜乳丸治腹痛夜啼。（方见腹痛。）

　　卷之九·肺脏部·肾脏部　悲哭

　　热夜啼

　　钱氏云：三黄丸治腹热痛（热痛腰不曲肢不冷也） 夜啼面赤，唇焦便赤，用人参汤吞下。（方见里热）

　　吉氏朱砂膏 治诸惊啼夜啼。

　　朱砂 人参 白茯苓 甘草（各一钱） 脑麝（各少许）

　　上末，蜜为丸。每服一块如皂子大，金银薄荷汤下。

　　安神散 治一应惊啼。

　　犀角 雄黄 人参 车前子（各半两） 茯苓（一两）

　　上五味为末。每服一钱，桃仁汤下。

　　《三因》灯花散 治热证心躁夜啼，以灯花三四颗，研细，用灯心煎汤、调涂口中，以乳汁送下，日三服，无灯花、用灯心烧灰亦妙。又一法，灯花七枚，硼砂一字，辰砂少许，研细，蜜调，抹唇上立安。

　　〔茅先生〕抹唇膏 主小儿夜啼。

　　蝉壳（一个，去足） 灯花（两朵） 朱砂（少许）

　　上为末。如小儿夜啼，遇夜用鸡冠血调药，抹儿上下两唇，即止。夹朱砂膏与服。

　　〔丹溪〕治小儿夜啼人参（二钱半） 黄连（一钱半） 甘草（炙，五分） 竹叶（二十片） 生姜（一片）

　　上，水煎服。

　　《澹寮》龙齿散（方见前，即《本事》龙齿散，但无羌活。）

　　小儿夜啼。黄连姜汁炒、甘草、竹叶、灯心煎服。

　　卷之九·肺脏部·肾脏部　悲哭

　　口疮重舌夜啼

　　《三因》蒲黄散真蒲黄（微炒，纸铺地上出火气）

　　上研细。每抄些少掺舌下，时时掺之，更以温水蘸熟帛裹指，轻轻按掠之，按罢掺药。

　　牡蛎散（方见口疮。）

　　卷之九·肺脏部·肾脏部　悲哭

　　客忤夜啼

　　治客忤夜啼法，用本家厨下烧残火柴头一个，以火焦头为上，朱书云：吾是天上五雷公，将来作神将能收，夜啼鬼一缚永不放。急急如太上老君律令敕。书了勿令儿知，立在床下倚床前脚里立之，男左女右效。

　　黄土散 治小儿卒客忤。

　　灶中黄土 蚯蚓屎（各等分）

　　上，研匀。和水，涂儿头上及五心良。

　　卷之九·肺脏部·肾脏部　悲哭

　　禳厌法

　　《千金》治夜啼方上以妊娠时，食饮偏所思者物哺儿即效。

　　《外台·必效》小儿夜啼方以日未出时及日午时仰卧，于脐上横文中，屏气以朱书作血字，其夜即断声效。

　　〔陈藏器〕余云井口边草主小儿夜啼，着母卧席下，勿令母知。

　　《子母秘录》治小儿夜啼。

　　甑带悬户上〔孟诜〕小儿夜啼。

　　取干牛粪如手大，安卧席下，勿令母知，子母俱吉。

　　《集验方》仙人杖，小儿惊痫及夜啼，安身伴睡良。

　　《日华子》云，猪窠内有草，治小儿夜啼，安席下，勿令母知。

　　《日华子》云，乌雌鸡翼，治小儿夜啼，安席下，勿令母知。圣惠方上脐下书甲字瘥。

　　又方 取树孔中草，着户上，立止。

　　又方 以车辋，盗安母卧床下，勿令母知。

　　又方 取荒废井中败草，悬户上良。

　　又方 取牛粪灰，安母卧下，勿令母知。

　　又治小儿夜啼符法三道图　 此符左右手中贴之图　 此符脐中贴之图　 贴房门上《婴孺》治小儿夜啼法上令母脱去上衣，只着中衣，跪宅四角，曰：西方白帝，东方青帝，南方赤帝，北方黑帝，中央黄帝，乞断某甲夜啼，荷恩之日，奉还酒脯，随意所用。还法安五畔居中庭四角，故四角四畔，中央一畔，启颡瞻五帝说曰：今日奉还随意所咒愿之。

　　刘氏方 治小儿夜啼。

　　写：若以色见我，以音声求我，是人行邪道，不能见如来，烧灰吞之，男左一本，女右一本。

　　卷之九·肺脏部·肾脏部　悲哭

　　灸法

　　《宝鉴》灸幼宫，三壮，又灸中指甲后一分。《万全方》灸小儿夜啼，上灯啼，鸡鸣止者。灸中指甲后一分，中冲穴一壮，炷如小麦大。

　　卷之九·肺脏部·肾脏部

　　喑

