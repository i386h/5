<!-- { "loadSidebar": true } -->
　　〔子和〕高巡检子八岁，病热，医者皆为伤冷，治之以热药。欲饮冰水，禁而不与，内水涸竭，烦躁转生，前后皆闭，口鼻俱干，寒热往来，咳嗽时作，遍身无汗。

　　又欲灸之。适遇戴人，戴人责其母曰，重 浓被，暖炕红炉，儿已不胜其热，尚可灸乎。其母谢以不明。戴人令先服人参柴胡饮子，遂连进数服，下烂鱼肠之类，臭气异常，渴欲饮水，听其所欲，冰雪冷水连进数杯，节次又下三四十行，大热方去，又与通膈丸、牛黄丸，复下十余行，儿方大痊。前后约五十余行，略计所用冰雪水饮计一斛，向灸之，当何如哉。

　　太医局小柴胡汤 治大人小儿伤寒温热病，身热恶风，颈项强急，胸满胁痛，呕哕烦渴，寒热往来，身面皆黄，小便不利，大便秘硬，或过经未解，或潮热不除，及瘥后劳复，发热头痛，妇人伤风，头痛烦热，经血适断，寒热如疟，发作有时，及产后伤风，头痛烦热，并宜服之。

　　柴胡（去芦头秤半斤） 黄芩 人参（去芦头秤） 甘草（炙。各三两） 半夏（汤洗七次，焙干秤二两半）

　　上五味，同为粗末。每服三大钱，以水一盏半，入生姜五片，枣一枚擘破，同煎至七分，滤去滓，稍热服，不拘时，小儿分作二服，更量大小加减。

　　〔张涣〕秦艽汤 治小儿寒热往来。

　　秦艽（去苗） 鳖甲（醋炙微黄，去裙 各一两） 川大黄（锉碎，微炒） 麻黄（去根节。各半两） 竹茹 甘草（炙。各一分）

　　上件捣，罗为粗散，每服一钱，水一盏，入葱白二寸，同煎至五分，去滓温服，量儿大小加减。

　　人参前胡散人参（去芦头） 前胡 柴胡（去苗。各一两） 桔梗 地骨皮 甘草（炙） 半夏（汤洗七遍，焙干。各半两）

　　上件捣，罗为细末，每服一大钱，水一小盏，入生姜二片，煎至半盏，去滓放温服，量儿大小加减。

　　芍药汤赤芍药（一两） 黄芩 当归（锉，焙干） 柴胡（各半两） 肉桂 甘草（炙，各一分）

　　上件捣，罗为细末。每服一钱，水八分一盏，入生姜二片，枣一枚，同煎至五分，去滓温服，量儿加减。

　　《王氏手集》柴胡人参汤 治小儿脾热生风，往来寒热（子和柴胡饮子有黄芩、大黄、当归，无茯苓）

　　柴胡 人参 芍药 茯苓 甘草（炙。各等分）

　　上每服二钱，水一盏，入生姜三片，煎至四分，温服。

　　《全生指迷》荆芥散荆芥穗 人参 白术 当归（切、洗，焙） 黄 芍药 桂（去粗皮。各一两） 柴胡（去苗，二两） 甘草（炙，半两）

　　上为粗末。每服五钱，水二盏，煎至一盏，去滓温服。

　　《全生指迷》备急丸大黄（湿纸裹，煨） 巴豆（去皮心，去油） 干姜（去皮。各等分）

　　上为细末，炼蜜和丸，如豌豆大。每服一丸，米饮下。羸人服一丸如绿豆大，以大便快利为度。

　　《千金》治小儿生一月至五月乍寒乍热方上细切柳枝煮取汁洗儿，若渴，绞冬瓜汁饮之。

　　《水鉴》孩子百日内忽有寒热，何以治之。与冷药吃，即乳寒呕逆，若与热药治之，其病加甚，无神法圣术，因循丧儿之命，博览石室秘方，用之应妙，歌云：桃花荫末一钱余，甘草冲汤力更殊，蓝花只消一两字（阴干），灌之入口立消除。上三味为末，每服半钱，汤调灌之。

　　《庄氏家传》疗少小卒寒热不佳。不能服药，李叶浴儿方上用李叶不拘多少，煮汤浴儿。（又白芷，又苦参。）

　　《玉诀》云，先调气，次解虚热，热不去，下真珠丸取。

　　真珠丸 治小儿寒热虚积，五脏烦满，及下风涎积滞，惊食疳积。

　　南星 半夏 滑石（各末，二钱） 轻粉（四钱匕） 巴豆（二七粒，去心油）

　　上末之，面糊丸芥子大。每服十五二十丸，煎葱汤吞下。

　　《婴孺》六味汤 治少小寒热进退，啼呼腹痛。

　　地黄 桂心（各八分） 芍药 寒水石 黄芩（炙） 甘草（炙。各二分）

　　上切细，以水三升，煮一升半。一岁儿二合至三合，量与服之。

　　大黄丸 疗小儿寒热，食不生肌肉。

　　大黄（一两，蒸之二斗米下） 桂心 干姜（炮。各二分） 巴豆（五十粒，去皮心，熬） 消石（三分，熬，无者以芒硝代之）

　　上五味，捣筛四味，别捣巴豆令如泥，合和以蜜，更捣二千杵，丸如梧子。每一丸，汤服之。但热在膈上当吐，在膈下当利，预作粥，如服他吐下丸法，服药两食顷不吐下，以热饮动之，若不得吐下，可更服一丸半，能药壮人可二丸。

　　此药优于他下药丸，故宜大小。下多，冷粥解之。若有疮绵挺如指，蜜和一丸涂挺头，旦内疮中，喁出之，不瘥更作。温病不得大便，服之得下佳，宿食不消，亦服之。飞尸遁尸，浆服半丸，日一，应须臾止。心腹胀满痛，服一丸。疟者，根据发日，先宿勿食，清晨服一丸，丁壮人服二丸，得吐下，忍饥，过发时乃食。妇人产后血结中奔，走起上下，或绝产无子，或月经不调，面目青黄，服半丸。小儿淋沥寒热，胪胀大腹，不欲食，食不生肌，三四岁如麻子大一丸，日一服，六七岁儿服二丸，比三十日，心腹诸病瘥，儿小半之，愈，大良。忌野猪肉、芦笋、生葱。

　　按：病儿若无实积，或有积而虚，皆不宜用此，若疳劳一路，自当求之肥儿之属。

　　《圣惠》柴胡散 治小儿寒热往来，乳食不下，四肢无力，心腹胀满，上焦痰壅，渐渐羸瘦。

　　柴胡（去苗） 鳖甲（涂醋炙令黄色，去裙 。各一两） 人参 前胡 桔梗 诃梨勒皮 地骨皮赤芍药 杏仁（汤浸，去皮尖双仁，麸炒微黄） 甘草（炙，微赤） 陈橘皮（汤浸，去白，焙。各半两）

　　上件药捣，筛为散，每服一钱，水一小盏，煎至五分，去滓，不计时候温服，量儿大小加减。

　　五味子散 治小儿寒热往来，不欲乳食，羸瘦心胀。

　　五味子 当归（锉碎，微炒） 人参 桔梗 前胡（各去芦头） 白术 赤茯苓 黄芩（各用一分）

　　甘草（半分，炙微赤，锉） 麦门冬（半两，去心，焙）

　　上件药捣，粗罗为散。每服一钱，以水一小盏，煎至五分，去滓温服，日三四服，更量儿大小，以意加减。

　　人参散 治小儿寒热往来，食少羸瘦。

　　人参（去芦头） 黄 （锉） 柴胡（去苗） 白茯苓 鳖甲（涂醋炙令黄，去裙 ） 木香（各半两） 甘草（炙微赤，锉） 白术 桃仁（汤浸，去皮尖双仁，麸炒微黄。各一分） 诃梨勒皮（三分）

　　上件药捣，细罗为散。不计时候以粥饮调下半钱，量儿大小加减服之。

　　黄 丸 治小儿往来寒热，多汗心烦，小便赤黄，不欲乳食，四肢羸瘦。

　　黄 （锉） 麦门冬（去心，焙） 赤茯苓 白术 子芩 甘草（各一分） 柴胡（去苗） 鳖甲（涂醋炙令黄，去裙 。各半两）

　　上件药捣，罗为末，炼蜜和丸如绿豆大。每服以粥饮下五丸，日三四服，量儿大小加减。

　　张涣香甲散 治寒热往来肌瘦。

　　鳖甲（酥炙黄，去裙 ） 木香（各一两） 川大黄（微炒） 陈橘皮（去白，焙干） 当归（洗，焙干） 柴胡（去苗） 知母 甘草（炙。各半两） 槟榔（三枚）

　　上件捣，罗为粗散。每服一钱，水一小盏，入生姜二片，煎至六分，去滓温服，量儿大小加减。

　　卷之九·肺脏部·肾脏部

　　疟

　　（以下俱杂病，于五脏无所敷，故列于后）

