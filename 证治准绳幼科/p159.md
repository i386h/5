<!-- { "loadSidebar": true } -->
　　《千金》论少小所以有客忤病者，是外人来，气息忤之，一名中人，是为客忤也，虽是家人，或别房异户，虽是乳母及父母，或从外还，衣服经履鬼神粗恶暴气，或牛马之气，皆为忤也，执作喘息，乳气未定者，皆为客忤。凡小儿衣布帛绵中，不得有头发，履中亦尔。白衣青带，青衣白带，皆令中忤。凡非常人及诸物从外来，亦惊小儿致病，欲防之法，诸有从外来人及异物入户，当将儿避之，勿令见，若不避者，烧牛屎令常有烟气，置户前则善。小儿中客为病者，无时不有此病也，而秋初一切儿皆病者，岂一切儿悉中客邪，幼儿所以春冬少病，秋夏多病者，秋夏小儿阳气在外，血脉嫩弱，秋初夏末晨夕时有暴冷，小儿嫩弱其外，则易伤暴冷折其阳，阳结则壮热，胃冷则下痢，故夏末秋初，小儿多壮热而下痢，未必悉是中客及 也。若治少小法，夏末秋初，宜候天气温凉，有暴寒卒冷者，其少小则多患壮热而下痢也，慎不可先下之，皆先杀毒，后下之耳。小儿中客，急视其口中悬痈左右，当有青黑肿脉核如麻豆大，或赤或白或青，如此，便宜用针速剌，溃去之，亦可爪摘决之，并以绵缠钗头拭去血也。少小中客之病，吐下青黄赤白汁，腹中痛，及反倒偃侧，喘似痫状，但目不上插少睡耳，面变五色，其脉弦急，若失时不治，小久则难治矣。欲疗之方，用豉数合，水拌令湿，捣熟，丸如鸡子大，以摩儿囟上、足心各五六遍毕，以丸摩儿心及脐上下行转摩之，食顷，破视其中，当有细毛，即掷丸道中，痛即止。

　　真珠散 治客忤、惊风、鬼疰，惊邪痰热，心舍不宁，精神不定，心常怔忡，睡中惊跳，时或切牙，五心烦热，有汗兼喘，面赤舌白，呵欠烦渴，小便赤泻，或吐利黄沫，常服辟邪安神。

　　真珠 海螵蛸 滑石（各一钱） 白茯苓 人参 白附子 甘草（炙） 全蝎 麝香 脑子（另研。各五钱） 生珠（另研，一钱） 金箔（三十片） 银箔（二十片）

　　上末，和匀。半钱，煎灯心麦门冬汤入蜜少许调服，日午临卧各一。

　　《谭氏殊圣》治客忤方忽尔连连哭不休，浑身壮热脉如钩，惊啼不得冤神鬼，客忤伤心不自由，犀角雄黄相共捣，桃符煎水看稀稠，人参茯苓车前子，丸吃三服请不忧。

　　安神丸生犀末（半钱） 雄黄（研） 人参 茯苓 车前子（各一分）

　　上为末，取桃白皮一两，桃符一两，二味以水三升，同煎至一升，去滓，更煎成膏，和前药丸如麻子大。每服三丸，芍药汤下。

　　又方 小儿哽气筑心连，喘息多愁胃口涎，唯有此疾宜早治，为缘客忤气相煎，看看病状医难效，速取真珠散半钱，龙脑生犀香附子，小儿餐了保身安。

　　真珠散真珠末（四钱） 生犀末（二钱） 香附子末（一钱） 龙脑（半字）

　　上同研。每服一字，桃仁汤调下。乳母忌生冷油腻，一切毒物半月。

　　〔张涣〕辟邪膏 婴儿血气未实，皆神气软弱，除父母及乳养之常照管外，不可令见生人，及抱往别房异户，及不可见牛马兽畜等，其父母家人之类，自外及寅夜行归家，亦不可见儿，恐经履鬼神粗恶暴气，若犯人，令儿吐下青黄赤白，水谷解离，其状似发痫者，但眼不上戴，脉不弦急，名曰客忤。（凡断乳小儿，亦有中恶卒暴者，亦宜服此药，立至苏省。）

　　降真香（锉） 白胶香 沉香 虎头骨（微炒） 鬼臼（去毛） 草龙胆 人参 白茯苓上件，各半两捣，罗为细末，次入水磨雄黄半两，细研水飞，次研麝香一钱，都拌匀，炼蜜和如鸡头大。每服一粒，煎乳香汤化下。及别丸如弹子大，用绿绢袋子盛，令儿衣服上带之，仍卧内常烧神妙。

　　〔田〕客忤因而惊忤者。治法用灶中黄土研二两，鸡子一枚去壳，二件相和，入少许水调，先以桃柳枝汤浴儿，后将此药涂五心及顶门上。（陈无择法，用灶中黄土、蚯蚓屎等分，如此法涂之。）

　　治卒客忤噤口不能言。细辛、桂心等分，纳口中，效。

　　《元和纪用经》疗小儿客忤 捣菖蒲汁纳口中。又生艾汁纳口中。又磨刀水三四滴，妙 又用好墨捣筛，和水温服半钱匕。

　　卷之九·肺脏部·肾脏部　客忤

　　中人忤

　　茅先生：小儿生下犯人噤候，面青黑，合两眼闭，吐逆不下乳，此候因生下来不免外人看问，或有腋气，或因妇人月假不净，或外人带邪神触着，生下来夹故乳哺，使触异气之物，气血未就，又被风邪击致此。所治者先用朱砂膏（方见惊积门中）乳上吮下，后用镇心丸（惊）夹腥脾散（不乳食）与服即愈。如见不下乳，眼视、肚硬，死候。大凡初生下儿子，家中人不见，不可便与外人入房看问，人家各有神只，又恐妇人腋气及月假不净触着，恐中客忤，此即是养儿之法。

　　《千金方》剪取驴前膊胛上旋毛，大如弹子大，以乳汁煎之，令毛消，药成，着乳头上饮之，下喉即愈。又烧母衣带三寸并发，合乳汁服之。又取牛鼻津服之。

　　又取牛口沫敷乳头饮之。

　　治少小见人来不佳，腹中作声者，三物烧发散方用向来者人囟上发十茎，断儿衣带少许，合烧灰，细末，和乳饮儿，即愈。

　　卷之九·肺脏部·肾脏部　客忤

　　中马忤

　　《千金》论曰：凡诸乘马行，得马汗气臭，未盥洗易衣装，而便向儿边，令儿中马客忤，儿卒见马来，及闻马鸣惊，及马上衣物马气，皆令小儿中马客忤，慎护之，特重一岁儿也。其状，腹痛，吐下青黄白色，水谷解离，甚者致夭。

　　《千金》治小儿中马客忤法。（中客中人皆可用。）

　　用粉为丸，如豉法摩儿手足心、及心头、脐上下、行转摩之。咒曰：摩家公摩家母，摩家子儿苦客忤，从我始，扁鹊虽良不如善唾良。咒讫，弃丸道中。

　　又法取一刀，横灶上，解儿衣，发其心腹讫（《翼》发作拨），取刀持向儿，咒之：唾辄以刀拟向心腹啡啡（音非出唾貌）煌煌，日出东方背阴向阳，葛公葛公不知何公（《冀》云葛公葛母不知何公），子来不视去罔顾过与生人忤，梁上尘天之神，户下土鬼所经，大刀环犀对灶君二七唾，客愈儿惊唾啡啡。每唾以刀拟之，咒当三遍乃毕，用豉丸亦如上法五六遍讫，取此丸破视其中有毛，弃丸道中，人、马客忤即愈矣。

　　《简要济众》治小儿中马毒客忤，取马尾于儿面前烧，令儿咽烟气，日烧之，瘥为度。

　　又方 取马口角沫，涂儿口中，效。

　　卷之九·肺脏部·肾脏部

　　中恶

　　巢氏云：小儿中恶者，是鬼邪之气卒中于人也。无问大小，若阴阳顺理，荣卫平调，神守强，则邪不干正，若精气衰弱，则鬼毒恶气中之。其状，先无他病，卒然心腹刺痛，闷乱欲死是也。凡中恶腹大而满，脉紧大而浮者死，紧细而微者生。

　　余势不尽，停滞脏腑之间，更发后变为疰也。治法，先下苏合香丸，未醒，以皂角末搐鼻，次服沉香降气汤加人参、茯苓，又能辟邪，客忤亦宜服。

　　苏合香丸 治传尸骨蒸，诸项劳瘵，顺气化痰，卒暴心痛，鬼魅疟疾，霍乱吐泻，赤白下痢，小儿惊搐。

　　苏合香油（五钱，入安息香膏内） 安息香（一两，另为末，用无灰酒半升，熬膏） 丁香 青木香 白檀香沉香 荜茇 香附米 诃子（煨，取肉） 乌犀（镑屑） 朱砂（研，水飞。各一两） 薰陆香片脑（研。各五钱） 麝香（七钱半）

　　上为细末，用安息香膏入炼蜜和剂，丸如芡实大。空心，用沸汤化下，小儿一丸，老人四丸，酒下亦可。用蜡纸裹一丸，弹子大，用绯绢袋盛，常带之，一切邪神不敢近。去脑，名麝香苏合丸，治一切邪神及胸膈噎塞，肠中虚鸣，宿食不消，余证并同。

　　沉香降气汤降真香 沉香 白胶香 虎胫骨（酥炙） 人参 鬼箭 草龙胆（各五钱）

　　上为末，次入雄黄五钱，麝香一钱，炼蜜丸。乳香汤化下。又，令儿带及烧卧内尤妙。

　　《葛氏肘后》救卒死，或先病痛，或常居寝卧奄忽而绝，皆是中恶，救之方。

　　上取葱黄心刺其鼻，男左女右，入七八寸，小儿量度之，若使目中血出佳。扁鹊法同。是后吹耳条中，葛言，此云刺鼻，故别为一法。

　　又方 上令二人以衣壅口，吹其两耳，极则易人，可以筒吹之，并捧其肩上，侧身远之，莫临死人上。

　　又方 上以葱叶针耳，耳中、鼻中血出者莫怪，无血难治，有血是候，时当捧两手，忽放之，须臾，死人目当举，手捞人，言痛乃止。又，男刺左鼻，女刺右鼻中，令入七八寸余，大效，小儿量度之。亦治自缢死，此与扁鹊方同。

　　又方 上以绵渍好酒中，须臾，置死人鼻中，手按令汁入鼻中，并持其手足，莫令惊。

　　又方 上视其上唇里弦，有白如黍米大，以针决去之。

　　又方 上以小便灌其面，数回，即能语，此扁鹊法也。

　　又方 上末皂荚，如大豆吹其两鼻中，嚏则气通矣。

　　又方 上割雄鸡颈，取血以涂其面，干复涂，并以灰营死人一周。

　　又方 以管吹下部，令数人互吹之，气通则活。

　　《千金》治卒忤方 此病，即今人所谓中恶者，与卒死、鬼击、亦相类，为治皆参取而用之。

　　上，盐八合，以水三升，煮取一升半，二服，得吐即愈。

　　《备急方》云：治鬼击，若小便不通，笔头七枚，烧作灰，末和服之，即通。

　　《圣惠》桃奴散 治小儿中恶，心腹坚胀疼痛，颜色青黑，大便不通。

　　桃奴（五枚） 甘草（一分，炙微赤，锉） 麝香（细研，一钱） 杏仁（二十枚，汤浸，去皮尖双仁，麸炒微黄）

　　桔梗（去芦头） 赤芍药 黄芩 柴胡（去苗） 川升麻 川大黄（锉，微炒） 鬼臼（去毛。各半两）

　　上件药捣，粗罗为散。每服一钱，以水一小盏，煎至五分，去滓，不计时候温服，以利为度，量儿大小，心意加减。

　　《圣惠》鬼箭羽散 治小儿中恶，心坚强卒痛欲困。

　　鬼箭羽 真珠（末。各一分） 羚羊角（屑） 桔梗（去芦头） 川朴硝 川升麻 赤芍药 柴胡（去苗） 黄芩（各半两） 桃仁（十枚，汤浸，去皮尖双仁，麸炒微黄） 川大黄（一两，锉，微炒）

　　上，制，服法同前。

　　《圣惠》雄黄丸 治小儿中恶心痛，辟除邪气。

　　雄黄（细研） 真珠（末。各半两） 麝香 牛黄（各细研，一钱） 巴豆（二十粒，去皮膜心，研，纸裹，压出油）

