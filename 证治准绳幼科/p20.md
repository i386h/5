<!-- { "loadSidebar": true } -->
　　女为金，故右视金位无声，左视木位亦相击有声。）李寺丞子三岁，发搐自卯至巳，目右视，大叫哭。钱见曰此逆也，男为阳，本发左视无声则顺，右视有声则逆，所以然者，左肝木也，右肺金也，逆则二脏相战，金木相击，而有声也，治宜泻强补弱。假令女发搐，目左视，是肺来乘肝，肝不能任，故叫哭也，当泻其肺，后治其心，续治其肝，若病在秋（日西时同，）肺兼旺位，当大泻其肺，若病在春（早晨时同，）此肝旺之时尚不能胜肺，是肺强而肝火弱也，当补其肝肾，大泻其肺。若男发搐，目右视，是肝来胜肺而叫哭，当泻其肝心若病在春夏（早晨日中时同），肝心旺时，当大泻其肝，若病在秋冬（日晡时同，）此肺旺之时尚不能胜肝，是肝强而肺极虚也，当补其肺，大泻其肝。所以言目反视者，乃肝主目也，凡搐则是风热相搏于内，风属肝，故外见于目也。今此病男反女证，故稍易治于女也，先泻其肺，以泻肺汤主之，二日不闷乱，知病退也，后用地黄丸补肾，三服后，用泻青丸各二服，以泻心肝，五日而愈。又，肺虚不泻者何也？曰假令男目右视，木克金，肝旺胜肺，而但泻肝，若更病在春夏，金气极虚，故当补其肺，慎勿泻也。〔汤〕凡搐，男左女右为顺，易治，男右女左为逆，难治。《脉诀启蒙》曰：小儿脉促急，为虚惊。《直指》云：浮数洪紧，为急惊。沉迟散缓，为慢惊。虎口脉纹青紫，为惊风。红者风热轻。赤者风热盛。紫者惊热。青者惊积。

　　青紫相半，惊积风热俱有，主急惊风。青而淡紫，伸缩来去，主慢惊风。紫丝青丝或黑丝隐隐相杂，似出而不出，主慢脾风。情势湾入里者顺。出外者逆。

　　卷之二·肝脏部　惊

　　不治证

　　搐而不休，休而再搐。惊叫发搐。汗出足冷。痰满胸喉。口开目直。

　　急惊眼睛翻转，口中出血，两足摆跳，肚腹搐动，或神缓而摸体寻衣，或证笃而神昏气促，喷药不下，通关不嚏，心中热痛，忽大叫者不治。慢惊四肢厥冷，吐泻咳嗽，面黯神惨，鸦声胃痛，两胁动气，口生白疮，发直摇头，眼青不转，涎鸣喘嗌，头软，大小二便不禁，手足一边牵引者，皆为不治。慢脾身冷粘汗，直卧如尸喘嗽，头软背直，口噤摇头，痰如牵锯之声，面无润泽之色，缩唇气粗者，不治。

　　卷之二·肝脏部　惊

　　禁忌

　　治小儿急惊方搐，不用惊扰，此不足畏，慢惊虽静，乃危病也。急惊方搐时但扶持之，不可擒捉，盖风气方盛，恐流入筋脉，或至手足成拘挛也。

　　卷之二·肝脏部

　　惊悸

　　〔薛〕人身有九脏，心藏神，肝藏魂，二经皆主于血，血亏则神魂失宁而生惊悸也。经曰：东方青色，入通于肝，其病发惊骇。又曰：二阳一阴发病，主惊骇。惊者，心卒动而恐怖也，悸者，心跳动而怔忡也，二者因心虚血少，故健忘之证随之，用四物安神之类。丹溪谓：亦有属痰者，宜用温胆汤加辰砂、远志、之类。若思虑便动，虚也，用养心汤。时作时止，痰也，用茯苓丸。触事易惊，心胆虚怯也，用温胆汤。卧惊多魇，血不归源也，用真珠母丸。梦寐不宁，肝魂失守也，用定志丸。

　　恐畏不能独处，胆气虚冷也，用茯神汤。睡卧烦躁，胆气实热也，用酸枣仁丸。眩运惊悸，风痰内作也，用《本事》辰砂远志丸。思虑郁结，脾虚气滞，用归脾汤。

　　前证虽曰属心与肝，而血之所统，实主于脾，脾之志曰思，思虑多则血耗损，而不能滋养于肝心者，脾使之也。思虑内动，未尝有不役其心者，夫心为君火之脏，十二官之主也，夫君之德，不怒而威，无为而治，故宜镇之以静谧，戒之以妄动，动则相火翕合，煽烁阴精，精血既亏，则火空独发，是以惊悸怔忡之所由生，五志之火，心所不能制者矣。故治脾者不可不知养心，养心者不可不知镇静而寡欲，然人孰无思也，思之正，则无妄动之欲矣。朱子曰：必使道心常为一身之主，而人心每听命焉。此善养于心者也。

　　温胆汤 治心胆虚怯，触事易惊，或梦寐不祥，遂致心惊胆慑，气郁生涎，涎与气搏，变生诸证，或短气悸乏，或复自汗，胆虚不能制脾，则脾之水饮作矣。

　　半夏（汤洗） 竹茹 枳实（麸炒） 橘皮（去白。各二两） 甘草（炙，一两） 白茯苓（一两半）

　　上，每服四钱，水一盏半，姜五片，枣一枚，煎七分，食前服。

　　宁志丸 治心虚多惊，若有痰，宜吐之。

　　人参 白茯苓 茯神 柏子仁 琥珀 当归 酸枣仁（温酒浸半日，去壳） 远志（炒。各半两） 乳香 朱砂 石菖蒲（各三钱）

　　上为末，蜜丸桐子大。每服三十丸，食后枣汤下。

　　茯神散 治五脏气血虚弱，惊悸怔忡，宜用此安神定志。

　　茯神（去木） 人参 龙齿（另研） 远志（去心） 桂心 防风 独活 酸枣仁 细辛 白术（炒。各三钱。） 干姜（炮，三两）

　　上为末。每服四五钱，水煎服。蜜丸亦可。

　　《治要》茯苓补心汤 治心气不足，喜悲愁怒，衄血面黄，五心烦热，或咽喉间痛，舌本作强。

　　茯苓（四钱） 桂心 甘草（炒。各三分） 紫石英（ ） 人参 麦门冬（去心。各一钱）

　　大枣（二枚）

　　上，水煎服。

　　茯神汤 治胆气虚冷，头痛目眩，心神恐畏，不能独处，胸中烦闷。

　　茯神（去木） 酸枣仁（炒） 黄 （炒） 栀子仁（炒） 白芍药（炒） 五味子（杵，炒）

　　桂心 熟地黄（自制） 人参（各一两） 甘草（五钱，炒）

　　上，每服五钱，姜水煎。

　　酸枣仁丸 治胆气实热，不得睡卧，神志不安，惊悸怔忡。

　　茯神（去木） 酸枣仁（炒） 远志（去心） 柏子仁（炒） 防风（各一两） 枳壳（麸炒）

　　生地黄（杵膏。各半两） 青竹茹（二钱五分）

　　上为末，蜜丸梧子大。每服七八十丸，滚汤下。

　　定志丸 治心神虚怯，所患同前，或语言鬼怪，喜笑惊悸。

　　人参 茯苓（各一两五钱） 菖蒲 远志（去心。各一两）

　　上为末，蜜丸如梧子大。每服七八十丸，滚汤下。

　　《治要》茯苓散 治心经实热，口干烦渴，眠卧不得，心神恍惚。

　　茯神 麦门冬（各一两半） 通草 升麻（各一两二钱半） 紫菀 桂心（各七钱五分）

　　知母（一两） 大枣（十二枚） 淡竹茹（五钱） 赤石脂（一两七钱五分）

　　上，每服一两，水煎。

　　朱雀丸 治心病怔忡不止。

　　白茯苓（二两） 沉香（半两）

　　上为末，蜜丸小豆大。每服三十丸，人参煎汤下。

　　世传密陀僧散 治惊气入心络，不能语者。昔有人为野狼及犬、蛇所惊，皆以此而安。

　　密陀僧（研极细末如粉）

　　上，茶清调一钱匕。

　　丹溪朱砂丸 治劳役心跳。

　　朱砂 当归身 白芍药 侧柏叶（各三钱） 川芎 陈皮 甘草 黄连（炒。各一钱半）

　　上用猪心血为丸，粟米大。每服百丸，龙眼汤下。

　　《本事》辰砂远志丸 消风化痰，镇心安神。

　　人参 石菖蒲（去毛） 远志（去心） 茯神（各一两） 川芎 山药 白附子 麦门冬细辛 铁粉 辰砂（各五钱）

　　上为末，用生姜汁入水糊丸，绿豆大，以朱砂为衣。每服一二十丸，临睡生姜汤下。

　　加味归脾汤 去丹皮山栀，即归脾汤 治脾虚弱损，健忘惊悸等证。

　　人参 黄 茯神（去木，各一钱） 甘草（五分） 白术（炒一钱） 木香（五分）

　　远志（去心） 酸枣仁（炒，研） 龙眼肉 当归 牡丹皮 山栀（炒。各一钱）

　　上水煎服。

　　愚按：前方，若乳母忧思伤脾，血虚发热，食少体倦，或脾虚不能统摄，以致阴血妄行，或健忘怔忡，惊悸少寐，或心脾作痛，自汗盗汗，或肢体肿痛，大便不调，或妇人经候不调，晡热内热，或茧唇流注等证，致儿为患者，令子母俱服之。

　　辰砂胆星膏 治小儿痰热气热，气急喘嗽，惊悸不安。

　　辰砂（一钱） 牛胆南星（一两） 琥珀 青礞石末（各一钱） 天竺黄（二钱） 甘草（五分）

　　麝香（少许）

　　上为细末，炼蜜丸，如芡实大。每服半丸，不拘时，生姜汤化下。

　　木通散 治小儿肝心有热惊悸，用此药泻肝风，降心火，利惊热。

　　羌活 山栀子（各二钱） 大黄（煨） 木通 赤茯苓 甘草（各一钱）

　　上锉。每服二钱，入紫苏叶些少，水一盏，煎至五分，不拘时服。

　　卷之二·肝脏部

　　痫

　　〔娄〕惊痫，即急慢之证，但惊痫发时仆地作声，醒时吐沫，急慢惊则不作声，不吐沫也。仁斋曰：痫，小儿之恶候也，盖小儿血脉不敛，气骨不聚，为风邪所触，为乳哺失节，停结癖积而得之。其候，神气怫郁，瞪眼直视，面目牵引，口噤涎流，腹肚胀膨，手足搐掣，似死似生，或声或哑，或项背反张，或腰脊强直，但四体柔弱，发而时醒者为痫，若一身强硬，终日不醒，则为痉证矣。

　　卷之二·肝脏部　痫

　　阴阳二痫

　　阳痫初作时，病先身热螈 ，惊啼叫啖而后发，脉浮者为阳痫，乃急惊也，内在六腑，外在皮肤，为易治。若病先身冷，不惊 ，不啼呼，而作脉沉者为阴痫，乃慢惊也，此病内在五脏，外在骨髓，剧者难治。〔曾〕阳痫者，因感惊风三次发搐，不与去风下痰则再发，然三次者，非一日三次也，或一月、或一季、一发惊搐，必经三度，故曰三次，所谓惊风三发便为痫，即此义也。其病，主身热自汗，两目上视，嚼沫切牙，手足制搦，面色红紫，六脉浮数，以百解散加五和汤、水煎疏解，次下痰，用水晶丹或半夏丸。阴痫者，因慢惊后去痰不尽，痰入心包而得，四肢逆冷，吐舌摇头，口嚼白沫，牙关紧闭，但不甚惊搐作啼，面色或白或青，脉息沉微，故《婴孩宝书》云，睡中吐舌更摇头。正此之谓，治以固真汤加曰生汤同煎，调宽气饮和解。

　　卷之二·肝脏部　痫

　　风惊食三痫

　　《千金》云：小儿之痫有三，风痫，惊痫，食痫也。风痫，缘衣暖汗出，风因入也，初时，先屈指如数物乃作。惊痫，起于惊怖大啼乃作。食痫，其先不哺乳，吐而变热后发。然风痫、惊痫，时时有之，十儿之中未有一二，凡是先寒后发热者，皆食痫也。惊痫皆按图灸之，风痫当以猪心汤，食痫当下乃愈，紫霜丸佳。

