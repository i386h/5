<!-- { "loadSidebar": true } -->
　　予诊其脉沉弦而急，《黄帝针经》云：心脉满大，痫 筋挛。又云，肝脉小急，痫筋挛。盖小儿血气未定，神气尚弱，因而惊恐，神无所根据，又动于肝，肝主筋，故痫筋挛。病久气弱，小儿易为虚实，多服镇坠寒凉之剂，复损其气，故添动作如痴。《内经》云：暴挛痫眩，足不任身，取天柱穴是也。天柱穴乃足太阳之脉所发，阳跷附而行也。又云：癫痫螈 ，不知所苦，两跷主之，男阳女阴。洁古云：昼发治阳跷申脉，夜发治阴跷照海，先各灸两跷各二七壮，次处沉香天麻汤。

　　沉香 益智 川乌（炮去皮脐。各二钱） 天麻 防风 半夏（汤泡） 附子（炮去皮脐。

　　各三钱） 羌活（五钱） 甘草（炙） 当归 姜屑（各一钱半） 独活（四钱）

　　上 咀。每服五钱，生姜三片，水煎，温服。《举痛论》云：恐则气下，精怯而上焦闭。又云：从下上者引而去之。以羌活、独活、苦温，味之薄者，阴中之阳，引气上行，又入太阳之经为引用，故以为君。天麻、防风、辛温以散之，当归、甘草、辛甘温以补气血之不足，又养胃气，故以为臣。黑附子、川乌头、益智仁、大辛温行阳退阴，又治寒客伤胃。肾主五液，入脾为涎，以生姜、半夏、燥湿化痰。《十剂》云：重可去怯，沉香辛温，体重气清，去怯安神，故以为使。气味相合，升阳补胃，恐怯之气，自得平矣。

　　牛黄丸 治因惊中风，五痫，天钓，客忤，潮涎灌壅。

　　白花蛇（酒浸取肉） 白附子 全蝎 真川乌（一枚半两者，生） 天麻 薄荷叶（各半两，以上六味，先为细末，次入） 雄黄（五两） 辰砂（三钱） 脑子（另研，半两） 牛黄（三钱）

　　麝香（一钱）

　　上为一处和匀。麻黄去根二两，酒一升，煎麻黄至一盏，去麻黄用酒，熬药得所，勿至焦赤，众手、疾丸如芡实大，密器盛之。一丸作五服，煎金银、薄荷、汤磨化。大能发散惊邪。

　　治五痫得效方露蜂房（焙） 石绿（各一两） 桂心 远志（去心） 人参（各半两） 朱砂（一钱）

　　上为末，粥丸，如桐子大。每服二三十丸，白汤下。

　　卷之二·肝脏部　痫

　　补剂

　　断痫丹 治痫瘥后复作，连绵不除，服之有验。

　　黄 （蜜水涂炙） 钓藤钩 细辛 甘草（炙，各半两） 蛇蜕皮（二寸，酒炙） 蝉蜕（去土，四个） 牛黄（一钱，另研）

　　上为末，煮枣肉丸，麻子大。煎人参汤下。每服数丸，量儿加减。

　　紫河车丸紫河车，即小儿胞衣，肥浓者一个，洗净，重汤蒸，烂研，化入人参、当归末，和匀为丸如芡实大。每服五六丸，乳汁化下。

　　八味地黄丸（即六味地黄丸加附子、肉桂各一两） 治禀赋命门火衰，不能生土，以致脾土虚寒，或饮食少思，或食而不化，脐腹疼痛，夜多漩溺等证。经云：益火之源、以消阴翳。盖谓此也，或乳母命门火衰，儿饮其乳致前证者，子母并宜服之。

　　加减八味丸 治禀赋肾阴不足，或吐泻久病，津液亏损，口干作渴，或口舌生疮，两足发热，或痰气上涌，或下足厥冷等证。（即地黄丸加肉桂一两，五味子四两。）

　　地黄丸 治小儿肝经虚热血燥，或风客淫气、而患瘰 结核，或四肢发搐，眼目抽动，痰涎上涌。又治肾疳脑热，肢体消瘦，手足如冰，寒热往来，滑泄肚胀，口臭干渴，齿龈溃烂，爪黑面黧，遍身或两耳生疮，或耳内出水，或发热自汗盗汗，便血诸血，失音等证，其功不能尽述。（即六味地黄丸。方见肾脏。）

　　八珍汤 治气血俱虚，阴火内热，或因克伐之剂，脾胃亏损，肌肉消瘦等证。（即四君、四物二汤。方见虚劳。）

　　十全大补汤 治气血虚弱，或禀赋不足，寒热自汗，食减体瘦，发热作渴，头痛眩晕，最宜用之。（方见虚劳）

　　卷之二·肝脏部　痫

　　灸法

　　小儿癫痫惊风目眩。灸神庭一穴，七壮，在鼻柱直上入发际五分。小儿诸痫如哕吐清沫。灸巨阙穴三壮，在鸠尾下一寸陷中是穴。小儿鸡痫，善惊及掣目摇头。

　　灸少阴二壮，取法，在掌后去腕半寸陷中是穴。小儿惊痫者，先惊叫乃发也。

　　灸顶上旋毛中三壮，及耳后青络脉，炷如小麦大。小儿惊痫。灸鬼禄一穴，三壮，取法，在上唇内中央弦上是穴。小儿食痫者，先寒热洒淅乃发也。灸鸠尾穴上五分，三壮。小儿牛痫，目视直腹胀乃发也，灸鸠尾一穴，三壮，取法，胸蔽骨下五分陷中是穴。小儿马痫，张口摇头，身折反，马鸣也。灸仆参穴，各三壮，取法，在足跟骨下白肉际陷中，拱取之是穴。小儿羊痫，目瞪吐舌，羊鸣也。灸第九椎下节间，三五壮。按：《灵枢经》云：暴挛，足不任身，取天柱，天柱穴，足太阳也。又云：癫痫螈 ，不知所苦，两跷之下，男阳女阴。洁古云：昼发灸阳跷，夜发灸阴跷，各二壮。阳跷起于跟中，循内踝上行至咽喉，交贯冲脉，照海穴也。

　　卷之二·肝脏部　痫

　　不治证

　　〔钱〕五痫，重者死，病后甚者，亦死。小儿痫病，目直无声，目睹不转，眼生白障，眼慢唇黑，瞳人瞬动，目间青黑，面青指黑，口出涎沫如白脓，口噤肚胀不乳，喉如牵锯之声多睡不乳，身热下血不乳，身体痿软不醒，腹内虚鸣，唇逆而痛，吐利不止，汗出壮热不止，卧久不寝，身体反张，大人脊下容一手，小儿脊下容一指，并不治。

　　卷之二·肝脏部

　　中风

　　张涣等方有中风方论，今见小儿绝无患者，而用药多犯香燥，恐血热生风、类中风证，误用之，则为害不浅，故一切削而不载。薛氏云：中风之证，西北方有之，东南气温，腠理疏泄，人患之者皆类中风也。况小儿元气未充，皮毛不固，易虚易实，外邪乘之，则壮热抽掣，气粗涎涌，甚至昏愦口噤，即似中风，误以续命等汤投之，多至不救，大人且无真中，况小儿乎。凡有前证，当辨其因，若阳明经气虚，风邪所乘，筋脉拘急者为外因。足厥阴肝火炽盛，筋脉偏急者为内因。脾肺虚弱，腠理不密，外邪乘入，或惊风过服金石之剂，耗损肝血，或吐泻后内亡津液，不能养肝，致口眼 斜者，皆肝血不足，肝火生风之类中风之类证也。

　　卷之二·肝脏部

　　角弓反张

　　〔钱〕肝有风，甚则身反张强直，不搐，心不受热，当补肾治肝。补肾，地黄丸，治肝，泻青丸。丹溪云：痉比痫为虚，宜带补，多是气虚有火兼痰，用人参竹沥治之，不用兼风药。此论实发前人所未发，汤氏虽云痉候十无一生，盖未尝有此法施于人也。〔薛〕钱仲阳曰角弓反张者，由风邪客于太阳经也，经曰：风从上受。

　　足太阳主周身之气，其脉起于目内 而行于背，肝属木主风，所以风邪易侵也。夫小儿肌肤未密，外邪易伤，肝为相火，其怒易发，若身反张强直，发热不搐者，风伤太阳也，宜用人参羌活散、小续命汤。若因暴怒而击动其肝火者，宜用泻青丸。

　　若饮前剂，其证益甚者，此邪气已去而脾气亏也，宜用异功散加芎、归补之。若因肝经虚热，或因克伐真气，虚热生风者，宜用异功散、地黄丸补之。若因下而脾气困惫，腹肚膨胀者，此中气损也，宜用白术散补之。若气血素弱，或服攻伐之剂，而手寻衣领，切牙呵欠者，肝经虚甚也，急用地黄丸以补之，仍与肝脏参览。

　　一小儿忽腰背反张，目上视，面青赤。曰青属肝主风，赤属心主火，此风火相搏。用柴胡栀子散倍加钓藤钩顿安，而痰如旧，又用抱龙丸而愈。一小儿忽腰背反张，服治惊之药后不时举发，面色黄白，肢体甚倦。余用五味异功散十余剂而愈。后因惊兼饮食不节，不时举发，随用前药即愈。遂日以参术末每服五七分，炮姜、大枣煎汤调下，服至二两而不发。以上二证，元气虚而病气实也，若用攻邪之药，皆误矣。一小儿素患前证痰盛，面色素白而兼青。余谓肺气不能平肝，肝气乘脾，脾气虚而生痰耳。先用抱龙丸二服以平肝，随用六君子汤以补脾肺，月余而痊。半载之后复发，谓非逐痰不能全愈，遂用下剂，痰涎甚多，而咽喉如锯声。余曰乃脾不能摄涎也，咽间鸣，乃肺气虚甚也，遂用人参五钱、炮姜三分，水煎服而醒，至第四剂后，加枣二枚，人参服数两而愈。后每发，非独参汤不应，若执常方，鲜有不误者。

　　人参羌活散（方见惊搐） 小续命汤（方见杂病中风） 泻青丸（方见肝脏） 异功散（方见吐泻） 柴胡栀子散（方见积热） 抱龙丸（方见惊搐） 六君子汤（方见吐泻）

　　卷之二·肝脏部　角弓反张

　　灸

　　角弓反张。鼻上入发际三分，灸三壮。大椎下节间，灸三壮。

　　卷之二·肝脏部　角弓反张

　　诊

　　汤氏曰：身软时醒者为痫，身强直反张如弓，不时醒者为痉，痉候，十无一生。

　　卷之二·肝脏部

　　摇头

　　〔汤〕肝风摇头，诸方不载，郑都丞子患七年摇头，三年下血，已服百余方，前后所服治摇头者，无非风药，止血者，或作痢，或作肠风，百药无效。予既视其病，又知其详，亦不明其标本，退而思之，乃肝血液盛，外有风热乘之，肝属木，盛而脾土为木所克，脾与肺是子母，俱为肝所胜，而血遂渍于大便，故便血不止，遂处一方，但损肝祛风而益脾，初亦一时之见，只数服而愈，十余日后，血止而下白脓，遂得以安。

　　清肝益胃丸犀角屑 甘草（各一分） 栝蒌根 黄 （蜜炙） 羌活 白芍药（冬半两） 蛇蜕皮（炙赤）

　　钓藤钩 麻黄（去节。各一钱） 防风（五两）

　　上为末，枣肉丸。食后薄荷汤下。只二服，作效，头摇即止，便血随愈，次间服胃风汤，数日顿除。沈舍人子服之亦验。

　　〔薛〕经曰：诸风掉眩，皆属肝木。木得风则摇动，乃肝经火盛而生虚风也。便血者，风木摇动，则土受凌疟而不能统血也，或食酸味过多，以益其脾，致令阴结，经曰：结阴者便血一升，再结二升，三结三升。又，邪在五脏则阴脉不和，阴脉不和则血留之。结阴之病，阴气内结，不得外行，渗入肠间，故便血也。血亦有乳母而摇头不止，后一老医至，于常服药中加入紫河车，实时愈。按：紫河车，草名，《神农本经》名早休。《唐本》名金线重楼。《钱氏方》名白甘遂。主治惊痫摇头弄舌，乃《本经》正文，古人谓遵白字疗病，多效。不虚也。

　　卷之二·肝脏部

　　偏风口噤

