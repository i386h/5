<!-- { "loadSidebar": true } -->
　　净香附（盐水炒） 川芎 赤茯苓（去皮。各半两） 海金砂 滑石（各一两） 枳壳（泡，去瓤，麸炒黄） 泽泻 石韦（去老梗，取叶） 槟榔（不过火。各二钱半）

　　上，锉晒为末，糯米粉煮为清糊，丸麻仁大。每服三十三丸至五十五丸或七十七丸，并用麦门冬熟水空心送下。若小便涩痛，滴三五点者，取流水，用火微温，入盐少许调匀，空心咽下。

　　木通散（见惊）

　　清心莲子饮 治小儿上盛下虚，心火炎上，口苦咽干，烦渴微热，小便赤涩，或欲成淋，并宜服之。

　　黄芩 车前子 甘草（炙） 麦门冬（去心） 地骨皮（各半两） 黄 （蜜炙） 白茯苓石莲肉（去心） 人参（各七钱半）

　　上锉碎。每服五钱，水一盏，煎至六分，去滓，食前服。如发热加柴胡薄荷。

　　金沙散 治小便淋沥不通。

　　郁金 海金砂 滑石 甘草（各等分）

　　上为末。每服一钱，煎地肤子汤调下。灯心、木通、亦可。

　　又方 冬瓜，最治实热小便不通，内热口渴。

　　立效散 治小儿诸淋不通，茎中作痛。

　　木通 甘草 王不留行 胡荽 滑石 海金砂 山栀子 槟榔（各等分）

　　上，每服一钱，水煎。

　　治血淋神效方紫草 连翘 车前子（各等分）

　　水煎服。

　　又方海螵蛸 生地黄 白茯苓上，等分为末。柏叶、车前草煎汤调下。

　　治气淋赤芍药（一两） 槟榔（一枚，面裹煨）

　　上为末。灯心同枣子煎汤调下。

　　〔张〕石燕丹 治小便淋涩痛闷。

　　石燕（烧赤，醋淬，放冷，细研） 瞿麦 滑石（各一两） 木通（锉） 海蛤（细研。各半两）

　　上件，捣罗为细末，炼蜜和，如黍米大。每服十粒，以葱白汤下，食前。量儿大小加减。

　　石韦散 治诸淋涩水道中痛，脐下妨闷。

　　石韦（去毛，一两） 冬葵子 木通（锉） 赤茯苓（各半两） 车前子 瞿麦 榆白皮 滑石甘草（各二钱半）

　　上件药，捣罗为散。每服一钱，以水一小盏，入葱白五寸，煎至六分，去滓，温服，如人行十里，再服。量儿大小加减。

　　葵子散 治肾热水结，化为石淋，甚者水道中涩痛不可忍。

　　冬葵子（一两） 石楠 榆白皮（锉） 石韦（去毛） 木通（锉。各半两）

　　上件药，捣、罗为散。每服半钱，以葱白汤调下，日二服。量儿大小加减。

　　滑石散滑石 栝蒌根 石韦（去毛。各等分）

　　上件药，捣、罗为散。每服半钱，煎大麦饮清调下，日二服。量儿大小加减。

　　蒲黄散 治膀胱热甚血淋，水道涩痛。

　　蒲黄 冬葵子 生地黄（各半两）

　　上件药，捣、罗为细末。每服一钱，以水一大盏，煎至六分，去滓，温服。量儿大小加减。

　　卷之二·肝脏部

　　遗尿

　　《原病式》云：遗尿不禁者为冷。《内经》云：不约为遗溺。仁斋曰：小便者，津液之余也，肾主水，膀胱为津液之府，肾与膀胱俱虚，而冷气乘之，故不能拘制其水，出而不禁，谓之遗尿，睡里自出者，谓之尿床。此皆肾与膀胱俱虚，而挟冷所致也，以鸡肠散主之。亦有热客于肾部，干于足厥阴之经，挺孔郁结极甚，而气血不能宣通，则痿痹而神无所用，故液渗入膀胱，而旋溺遗失，不能收禁也。薛氏用六味地黄丸。脾肺气虚者用补中益气汤加补骨脂、山茱萸。曾氏谓：乃心肾传送失度，小肠膀胱关键不能约束，有睡梦而遗者，皆是下元虚冷所致，亦因禀受阳气不足，用《三因方》家韭子丸治之，及参苓白术散、补肾地黄丸，然又当实土以存水，乃免渗泄之患，所谓补肾不如补脾，是也。平胃散倍加益智仁锉碎，姜枣烧盐煎，空心温服。

　　鸡肠散鸡肠（一具，男用雌鸡，女用雄鸡，烧、存性） 牡蛎 茯苓（去皮） 桑螵蛸（炒。各五钱）

　　桂（去粗皮） 龙肾（各二钱半）

　　上为极细末，仍以鸡 一具，鸡肠一具，烧存性，研极细末。每用前药末一钱，用温酒调化，食前服。

　　〔张〕鸡肠散 治因膀胱有热，服冷药过多，小便不能禁止，或遗尿病。

　　鸡肠草 龙骨 麦门冬（去心，焙） 白茯苓 桑螵蛸（各半两） 牡蛎粉（七钱半）

　　上件药，捣为粗散。每服一钱，水一小盏，入生姜少许，枣二枚，煎至六分，去滓，温服。量儿大小加减。

　　按：此与前方，盖一方而传写之讹，窃详用鸡肠较是，而张氏、娄氏、薛氏、皆主用草，今两存之。

　　益智丸 治脾肾虚热，心气不足，遗尿白浊。

　　益智仁 茯苓 茯神（各等分）

　　上为末，炼蜜丸，桐子大。每服五六十丸，空心、白滚汤下。

　　破故纸散 治膀胱虚冷，夜间遗尿，或小便不禁。用破故纸为末，每服一钱，热汤调下。

　　又方 破故纸，炒为末，黄柏汤调下。

　　《外台》疗小儿睡中遗尿不自觉，桂末、雄鸡肝等分，捣，丸如小豆大。温水下，日三服。

　　初虞世治小儿遗尿。薏苡仁一合，去心不去壳，敲碎，入盐一小撮，同炒黄色，用水二钟，煎至半钟，空心服之。累效。

　　《三因》家韭子丸（方见杂病小便不禁）

　　卷之二·肝脏部

　　尿白便浊

　　仁斋曰：小儿尿白如米泔状，由乳哺失节，有伤于脾，致令清白不分而色白也，久则成疳，此亦心膈伏热，兼而得之。《全婴方》云：小便初出微赤，良久白浊者，乃热疳之邪也。初出黄白，久白浊者，乃冷疳之候也。冷者，益黄散主之。热者，牛黄丸主之。冷热者，芦荟丸主之。纯下白浊者，浓朴丸主之。诸失津液欲成疳而小便白者，茯苓散主之。薛氏曰：小便如泔，或良久变白，亦有脾虚食积，湿热下注者，先用茯苓散五七服，次用四味肥儿丸。若乳食少思，或肚腹胀大，小便频数，此脾虚元气下陷也，朝用五味异功散，夕用四味肥儿丸。若肥体色黄，小便不调，发黄脱落，鼻下疮痍，嗜土少食，大便青褐者，用栀子茯苓汤。仍审其乳母饮食七情，治之。一小儿发热懒食，小便良久变白。余用四味肥儿丸即愈。或误以为积热，用清凉祛逐之剂，形体顿弱，虚证悉至，小便如疳，用补中益气汤及四味肥儿丸而愈。一小儿面色痿黄，眼胞微肿，作渴腹胀，饮食少思，小便澄白，大便不实。此脾疳之证也。用四君子加山栀、芜荑，兼用四味肥儿丸而愈。一小儿白浊，两耳内、耳外生疮，脓水淋漓。用大芦荟丸而愈。后遍身如疥，肌体消瘦，发热作渴，大便酸臭，小便白浊。用九味芦荟丸、五味异功散、而愈。一小儿白浊，发热口干，体瘦骨立。余谓肾经虚羸，朝用补中益气汤，夕用六味地黄丸而愈。

　　后两目或生白翳，面黄浮肿，小便仍白。此变肝脾疳证，用四味肥儿丸、月余渐瘥。

　　益黄散（方见脾脏） 牛黄丸（方见疳积） 芦荟丸（方见疳）

　　君朴丸 治小儿小便白浊，久则黄瘦，不长肌肉。

　　使君子（煨，去壳） 浓朴（制） 黄连（各一两） 木香（三钱）

　　上为末，蒸饼糊丸，桐子大。每服一二十丸，米汤下。

　　茯苓散 治乳食伤脾，或心经伏热，小便白浊。

　　三棱（煨） 蓬莪术（煨） 砂仁 赤茯苓（各半两） 青皮 陈皮 滑石 甘草（各一钱半）

　　上为末。每服一钱，灯心汤、调下。

　　三棱散 治小儿尿白，久则成疳，宜补脾消食化积。

　　三棱（炒） 蓬莪术（炒。各一两） 益智仁 甘草 神曲（炒） 麦芽 橘皮（各半两）

　　上为末。每服一钱，白汤，点下。

　　清心莲子饮（见前）

　　又方 用大甘草头，煎汤服。

　　栀子茯苓汤即大芜荑汤（方见疳）

　　香砂丸 治婴孩小便白浊。

　　香附子（炒，一两） 缩砂（去壳，五钱） 三棱（煨） 蓬莪术（煨） 陈皮 麦 （炒）

　　芦荟（各五钱半）

　　上为极细末，煮面糊，丸如黍米大。用米饮、盐汤，食前服。

　　卷之二·肝脏部

　　疝

　　〔曾〕按《内经》大奇论曰：肾脉大急沉，肝脉大急沉，皆为疝证。心脉搏滑急为心疝。肺脉沉搏为肺疝。盖疝者，寒气结聚之所为，故令脐腹绞痛者是也。又，巢元方曰：诸疝者，阴气积于内，复为寒气所伤，荣卫不调，二气虚弱，风冷入腹而成。故《脉经》云：急者，紧也，紧则为寒，为实，为痛，血为寒泣（音涩）则为瘕，气为寒聚则为疝，皆因本脏气虚，外感于寒湿，内伤于生冷，遂使脐腹绞刺激搏而痛，无有定处，仓卒之际不堪忍者，谓之疝也。并宜先用五苓散沸汤调服和解，轻则但以白芍药汤、乌梅散、钓藤膏为治，重者金茱丸、散气丸，未有不愈也。〔仁斋〕 疝者，阴核气结肿大而钓痛也，多因小儿啼怒不止，动阴气，故阴气下系，结聚不散而得之，或胎妇啼泣过伤，令儿生下，小肠气闭，亦变此证，惟是阴气不得流行，加以风冷入焉，白水聚焉，故水气上乘于肺，先喘急而后疝痛，其状有如李者，亦有稀软者，亦有并肾肿大者，亦有大硬者，脐下痛楚，皆不能忍，用药行心气逐肾邪、利其大小二便，更无补法。〔薛〕小儿阴肿疝气者，多属肝肾气虚，及坐卧寒湿之地，或风邪所伤，血气相搏，或啼叫气逆，水道不行，或禀父肝经虚热，或妊娠肝气郁结，或乳母怒动肝火而致者。若儿肝经热，用栀子清肝散。儿啼躁怒，用匀气散。乳母恚怒，用柴胡清肝散。肝火气逆，用加味逍遥散。小腹作痛，小便涩滞，用龙胆泻肝汤。久坐冷地，小便不利，用四苓散加柴胡、山栀、车前子。不时寒热者，加味小柴胡汤。经云：肝气热则茎痿，宗筋弛纵，肾茎肿胀，或出白液痒痛，或里急筋缩，挺纵不收，或精随便下者，此名筋疝，俱属肝火，不系于肾，宜详治之。

　　茱萸内消丸 治小儿阴 ，偏大上攻，脐腹 痛，肤囊肿胀，或生疮疡，时出黄水。

　　川楝子（炒，一两半） 大腹皮 五味子 海藻（洗） 玄胡索（各一两二钱半） 桔梗青皮 山茱萸（去核，各一两） 木香（七钱半） 香（炒） 桂心 川乌头（炮，去皮脐）

　　吴茱萸 桃仁（麸炒，另研） 食茱萸（各五钱）

　　上为细末，酒糊为丸，如麻子大。每服三十丸，空心，温酒送下。

　　当归散 治小儿 疝。

　　牵牛（微炒，取仁） 辣桂（各半两） 当归 大黄（各二钱半） 全蝎（一钱半）

　　桃仁（汤泡，去皮尖，二钱半）

