<!-- { "loadSidebar": true } -->
　　〔薛〕经曰：阳明，胃脉也，胃者六腑之海，其气亦下行，阳明逆，不得从其道，故不得卧也。又曰：胃不和则卧不安。夫人身之卫气，昼则行于阳，夜则行于阴，阳主动，阴主静，寤则魂魄志意散于腑脏，发于耳目，动于肢体，而为人身指使之用，寐则神气各归五宫，而为默运之妙矣，若脾胃气盛，则腑脏调和，水谷之精，各各融化以为平和之气，若胃气一逆，则气血不得其宜，腑脏不得其所，不寐之证，由此生焉，当用四君、远志酸枣仁。肝肾虚热者，六味丸。心血不足者，真珠母丸。

　　思虑过度者，归脾汤。精神短乏者，人参养荣汤。病后余热者，酸枣仁汤。胆虚不得眠者，人参竹叶汤。肝火不宁者，加味小柴胡汤。振悸不得眠者，四君、生姜、酸枣仁。夜啼惊哭不寐，各详别证，当参求之。

　　仲景酸枣汤 治虚劳虚烦不得眠。

　　酸枣仁（炒，一钱） 甘草 知母（炒） 茯苓 芎 生姜（各五分）

　　上，水煎服。

　　《本事》鳖甲丸 治胆虚不得眠，四肢无力。

　　鳖甲 酸枣仁（炒） 羌活 黄 （炒） 牛膝（酒炒） 人参（各一两） 五味子（五钱）

　　上为末，炼蜜丸，梧子大。每服三四十丸，温酒下。

　　《圣惠》治骨蒸劳热，烦心不得眠。用酸枣仁三钱，水煎熟，下地黄汁一蛤蜊壳服之。

　　《本事》真珠母丸 治肝胆二经，因虚内受风邪，卧则魂散而不守，状若惊悸。

　　真珠（别研细，七钱半） 当归 熟地黄（各一两半） 人参 酸枣仁（炒） 柏子仁（各一两）

　　犀角屑 茯神 沉香 龙齿（研。各半两）

　　上为末，炼蜜丸，小豆大，辰砂为衣。每服二十丸，白汤下，日午夜卧，各一服。

　　人参竹叶汤 治虚烦不得眠。

　　人参 竹叶 甘草（各二钱） 半夏 小麦 麦门冬（各一钱五分）

　　上，每服二三钱，姜二片，粳米一撮，水煎服。

　　人参养荣汤（见盗汗） 归脾汤（见惊悸）

　　卷之二·肝脏部

　　咽喉

　　《心鉴》咽喉为一身之总要，与胃气相接，呼吸之所从出，若胸膈之间蕴积热毒，致生风痰，壅滞不散，发而为咽喉之病。喉内生疮，或状如肉腐，为HT 为痛，窒塞不通，吐咽不下，甚则生出重舌，治之尤宜先去风痰，以通咽膈，然后解其热毒，迟则有不救之患。又有热毒冲于上 而生疮，谓之悬痈。及腑寒亦能令人咽闭，吞吐不利。临病详审治之。咽喉之疾，本伤热毒上攻也，四时受热，藏心腑之间，一旦所触，上攻咽喉，所谓肾伤寒也，然其证有单肉蛾、双肉蛾，有重舌、木舌、腮，有悬痈肿胀，有里外皆肿，甚者上攻头面皆肿。大法，先洗去口中舌上白胎，其次扫去风涎，如是单、双肉蛾，可针则针，有不可针者，则用熏掺药，退后，方根据次用服药。如是木舌，服药之外，仍用掺药。 腮则用涂药，轻者但服药而自退，不须用针及药，点其疮而自消也。〔薛〕小儿喉痹，因膏粱积热，或禀赋有热，或乳母七情之火、饮食之毒，当分其邪蓄表里，与证之轻重，经之所主而治之。

　　若左腮色青赤者，肝胆经风热也，用柴胡栀子散。右腮色赤者，肺经有热也，用泻白散。额间色赤者，心与小肠经热也，用导赤散。若兼青色，风热相搏也，用加味逍遥散。鼻间色黄，脾胃经有热也，用泻黄散。若兼青色，木乘土位也，用加味逍遥散。兼赤色，心传土位也，用柴胡栀子散。颏间色赤，肾经有热也，用地黄丸。

　　凡此积热内蕴，二便不通者，当疏利之。风邪外客而发寒热者，当发散之。外感风邪，大便闭结、烦渴痰盛者，当内疏外解。若因乳母膏粱积热者，母服东垣清胃散。

　　若因乳母恚怒肝火者，母服加味逍遥散。禀赋阴虐者，儿服地黄丸。大概当用轻和之剂，以治其本，切不可用峻利之药以伤真气也。一小儿喉间肿痛，惊悸饮水，服惊风降火之药益甚，仍欲攻风痰。余曰惊悸饮水，心经虚证，盖胃为五脏之本，先用五味异功散以补胃，加桔梗甘草以消毒，诸证顿退，后用牛蒡子汤加柴胡而愈。

　　一小儿发热引冷，大便黄色，手足并热，不能吮乳。视口内无患，扪其喉间则哭，此喉内作痛，乃脾胃实热也。用泻黄、清胃二散，各一剂，母子并服而愈。后因乳母饮酒，儿躁不安，口内流涎，仍用前二散而愈。一小儿喉间肿痛，发热咳嗽，大便秘结。此肝与大肠有热也。先用牛蒡子汤加硝。黄一服，大便随通，乃去硝黄，再剂顿愈。审其母有肝火发热，用柴胡清肝散，母子并服而痊。

　　甘桔汤 治婴孩感冒风热，火气熏逼痘疮，蕴毒上攻，咽喉肿痛，痰气不顺，咳嗽失音。

　　人参（去芦，半两） 桔梗（蜜浸，炒，一两） 甘草（半生半炙，三钱）

　　上锉散。用水煎，不拘时候服。

　　立效散 治婴孩小儿，咽喉痹痛，不能吞咽。

　　硼砂 龙脑 雄黄 朴硝（各半钱）

　　上为极细末，干掺。

　　吹喉散 治婴孩咽喉肿痛，气塞不通。

　　甘草（生，二钱半） 朴硝（一两）

　　上为极细末。干掺喉中，如肿甚者，用小竹管吹入喉内。

　　牛蒡汤 主伤风发热烦躁，鼻塞气喘，痰嗽惊啼，及诸疮赤紫丹毒，咽喉肿痛。

　　牛蒡子（三两，略炒，细研） 大黄（一两半） 防风（去芦） 薄荷（去老梗。各一两）

　　荆芥（去根梗，四两） 甘草（一两一钱半）

　　上 咀。每服二钱，水一盏，煎七分，无时，温服。

　　化毒汤 解风热上攻，咽喉肿痛，饮食不便。

　　桔梗（锉、炒，半两） 薄荷叶 荆芥穗 甘草（各二钱半） 山豆根（取净皮一钱半。以上五味俱焙为末） 牙硝 硼砂 朴硝 雄黄 朱砂（各二钱。以上五味，乳钵细研）

　　上，五味焙为末，五味研为末，同一处，再研匀。每用一字至半钱，干点舌上化下，或以温汤浓调，少与含咽，亦可。

　　备急散 治小儿诸般骨哽，咽喉肿痛。

　　五倍子（一两，研） 先春茶末（半两）

　　上二味，和匀。抄一钱，温汤半盏调化，无时，少与咽下。根据法服饵，不过三五次即效。如骨出或刺破处血来多者，硼砂末六钱，水煎消毒散饮调服，血止痛住，肿消食进。

　　牛蒡子汤牛蒡子（炒，杵） 玄参 升麻 桔梗（炒） 犀角（镑） 黄芩 木通 甘草（各等分）

　　上，每服一二钱，水煎。

　　《拔萃》桔梗汤 治热肿喉痹。

　　桔梗（炒） 甘草（炒） 连翘 栀子（炒） 薄荷 黄芩（各等分）

　　上为末。每服一二钱，水煎服。

　　消毒饮 解急惊风毒，赤紫丹瘤，壮热狂躁，睡卧不安，胸膈满闷，咽喉肿痛，九道有血妄行，及遍身疮疥。

　　牛蒡子（六两） 荆芥穗（二两） 甘草（一两）

　　上锉。每服二钱，水一盏，煎七分，无时，温服。

　　柴胡饮（见积热） 东垣人参安胃散（见吐利） 《三因》玉钥匙 九味芦荟丸（见疳）

　　《济生》犀角 地黄汤（见吐血） 五味异功散（见吐利） 柴胡清肝散（见发热）

　　卷之三·心脏部一

　　心

　　〔钱〕心，主惊。实则叫哭发热，饮水而搐，虚则困卧，悸动不安。心病，多叫哭惊悸，手足动摇，发热饮水。视其睡，口中气温，或合面睡，及上窜切牙，皆心热也，导赤散主之。心气热则心胸亦热，欲言不能，而有就冷之意，故合面卧。

　　心气实则气上下行涩，若合面卧，则气不得通，故喜仰卧，使气得上下通也，泻心汤主之。心病见冬，火旺，心胜肾也，当补肾治心，轻者心病退，重者下窜不语，肾怯虚也。（补肾、地黄丸，治心、泻心汤）〔洁〕心主热，自病或大热，泻心汤主之。实则烦热，黄连泻心汤主之。虚则惊悸，生犀散主之。肺乘心，微邪，喘而壮热，泻白散主之。肝乘心，虚邪，风热，煎大羌活汤下大青丸主之。脾乘心，实邪，泄泻身热，泻黄散主之。肾乘心，贼邪，恐怖恶寒，安神丸主之。〔刘〕凡心脏得病，必先调其肝肾两脏，肾者心之鬼，肝气通则心气和，肝气滞则心气乏，此心病先求于肝，清其源也。五脏受病，必先传其所胜，水能胜火，则肾之受邪，必传于心，故先治其肾，逐其邪也，故当退肾气、益肝气两方。或诊其脉肝肾两脏俱和，而心自生疾，然后审其心家虚实治之。〔薛〕仰面卧者，因其心胸实热，故喜仰面而向虚也。合面卧者，因心胸虚热，故喜合卧而就实也。实则调治心肝，虚则调补脾肺，二者别之，尽其状矣。其切牙等证，多有雷同，不必拘泥。如用泻心、导赤、等剂，邪气虽去而病仍作，当调补元气，或反甚，急温补元气。其心气冬见，或亥子时病益甚，或下窜不语者，乃肾水虚而心火甚也，用地黄丸，其乳下婴儿，须母服之。若叫哭发热，作渴饮水、抽搐有力，仰面而睡者，属心经实热，用泻心汤、导赤散。若发热饮汤，抽搐乏力，惊窜切牙，合面而睡者，属心经虚热，用补心散。

　　若喘嗽面赤，壮热饮水，肺乘心也，用泻白散。若摇头札目，身热抽搐，肝乘心也，用柴胡清肝散。若合目昏睡、泄泻身热，脾乘心也，用泻黄散。若窜视惊悸，切牙足热，肾乘心也，用安神丸。

　　〔海〕心苦缓，急食酸以收之，五味子。心欲软，急食咸以软之，芒硝。

　　以咸补之，泽泻。以甘泻之，人参、黄 、甘草。心虚，以炒盐补之。虚则补其母，肝乃心之母，以生姜补肝。如无他证，钱氏安神丸，是也。

　　安神丸（钱氏） 治心虚疳热，神思恍忽。

　　麦门冬（去心，焙） 马牙硝 白茯苓 干山药 寒水石（研） 甘草（各半两） 朱砂（一两，研） 龙脑（一字，研）

　　上，末之，炼蜜为丸，芡实大。每服半丸，沙糖水化下，无时。

　　八物定志丸 （海藏）补益心神，安定魂魄，治痰，去胸中邪热，理肺肾。

　　人参（一两半） 菖蒲 远志（去心） 茯神（去心） 茯苓（去皮。各一两） 朱砂（二钱）

　　白术 麦门冬（去心。各半两） 牛黄（二钱，另研）

　　上为细末，炼蜜丸，如桐子大。米饮汤、下三十丸，无时。

　　髓竭不足，加生地黄当归。肺气不足，加天门冬、麦门冬、五味子。心气不足，加上党参、茯神、菖蒲。脾气不足，加白术、白芍药、益智。肝气不足，加天麻、川芎。肾气不足，加熟地黄、远志、牡丹皮。胆气不足，加细辛、酸枣仁、地榆。神昏不足，加朱砂、预知子、茯神。

