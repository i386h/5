<!-- { "loadSidebar": true } -->
　　〔薛〕又有喜热恶寒，乍凉乍温，怫郁惊惕，上盛下泄，屈体而卧，睡而露睛，手足指冷等证。〔曾〕虚热，因病后发热无时，一日三五次者，此客热乘虚而作，先以胃苓汤加黄 末，温米清汤调服，次投钱氏白术散，或固真汤带凉服，及用温盐汤参入凉水，送下黑锡丹固守元气。海藏云：风热邪热，四君子汤加生姜、荆芥、煎。云岐云：小儿客热在内，先用导赤散，次用益黄散。薛氏，以虚实分属表里，及热盛拒阴、寒盛格阳、血虚气虚发热等证，俱仲景东垣诸圣医辨证妙法，宜详玩而熟记之，则虚热似实热之证，庶几不至误认而全活众矣。〔钱〕朱监簿子五岁，忽发热。医曰此心热也，腮赤而唇红，烦躁引饮，遂用牛黄丸三服，以一物泻心汤下之。来日不愈，反加无力而不能食，又下之，便利黄沫。钱曰心经虚而有留热在内，必被凉药下之，致此虚劳之病也，钱先用白术散生胃中津液，次以生犀散治之。

　　朱曰大便黄沫如何？曰胃气正，即泻自止，虚热也。朱曰医用泻心汤如何？钱曰泻心汤者，黄连一物耳，黄连性寒，多服则利，能寒脾胃也。坐久，众医至，皆曰实热。钱曰虚热，若实热，何以泻心汤下之不安，又加面黄颊赤，五心烦躁，不食而引饮。医曰既虚热，何大便黄沫？钱笑曰，便黄沫者，服泻心汤多故也。钱与胡黄连丸，治愈。郑人齐郎中者，家好收药散施，其子忽脏热，齐自取青金膏三服并一服饵之，服毕，至三更，泻五行，其子困睡。齐言子睡多惊，又与青金膏一服，又泻三行，加口干身热。齐言尚有微热未尽，又与青金膏。其妻曰，用药十余行未安，莫生他病否，召钱氏至。曰已成虚羸，先用前白术散时时服之，后服香瓜丸，十三日愈。嘉靖甲寅，敬臣之女年十二，患脾胃素弱，自夏入秋，时泻时止，小腹微痛，至八九月间，遂成疳积之证，发热凡二十余日不止，汗泄热解，汗已复热，自中脘至小腹膨胀坚直，大便溏，气喘咳嗽作嗳，俱昼轻夜重，彻夜烦躁不睡，鼻塞眼暗 语。其母以为必死矣。立斋先生诊之曰，脉浮大而无根，此大虚证也，非独参汤不可。乃用参一两，加熟附三分、煨生姜三片，日进二剂，仍并渣煎服之，大下疳积，其气则腥，腹渐宽，热渐减，脉渐敛，然手犹寻捻不已，鼻孔出血。先生曰，此肝证也，煎六味丸料与之，一服如脱。乃昼服独参姜附汤，夜服六味丸料，脉渐有根，诸证渐退。先此手足恒热，至是乃始觉寒，先生喜曰，此病邪尽退，而真气见矣。然犹饮食不进，乃单用六君子汤加炮姜，遂能食，咳嗽独甚，与补中益气汤，嗽遂止，夜始有睡。凡弱女之得生，皆先生力也，向非先生卓有定见，专治其本而其末自愈，则为丘中之骨，必矣！敬书施疗之颠末，以告同患此者，幸无所误。亦推展先生一念之仁于万一云尔。王敬臣书。

　　惺惺散（方见痘疹） 钱氏白术散（方见渴） 异功散（方见吐泻） 人参生犀散（见后条）

　　固真汤（见慢惊） 黑锡丹（见杂病头痛）

　　当归补血汤 治肌热躁热目赤，面红烦渴，昼夜不息，其脉洪大而虚，重按全无，此脉虚血虚也，若误服白虎汤，必死，宜此主之。

　　黄 （三钱） 当归（一钱）

　　上，水煎服。

　　补中益气汤 治中气虚弱，体疲食少，或发热烦渴等证。

　　人参 黄 （各八分） 白术 甘草 陈皮（各五分） 升麻 柴胡（各二分） 当归（三分）

　　上，姜枣水煎，空心午前服。

　　加味逍遥散 去牡丹皮山栀即逍遥散。治肝脾血虚等证。

　　当归 甘草（炙） 芍药（酒炒） 茯苓 白术（炒） 柴胡（各一钱） 牡丹皮 山栀（炒。各七分）

　　上，水煎服。

　　愚按：前方，若乳母肝脾血虚，内热寒热，遍身搔痒，肢体作疼，头目昏重，怔忡颊赤，口燥咽干。或发热盗汗，食少不寐。或口舌生疮，耳内作痛，胸乳腹胀，小便不利，致儿为患，尤宜用之。又治妇人阴虚发热，儿饮其乳以致患疮者。

　　卷之三·心脏部一　发热

　　表里

　　〔钱〕身热不饮水者，热在外。身热饮水者，热在内。〔海〕四顺饮子，治热在内而不厥。连翘饮，治热在外而不厥。〔薛〕壮热，恶风寒，为元气不充，表之虚热也。壮热，不恶风寒，为外邪所客，表之实热也。壮热饮汤，为津液短少，里之虚热也。壮热饮水，为内火销烁，里之实热也。

　　按：伤风恶风，伤寒恶寒，岂可以恶风寒为元气不充，而不恶风寒为外邪所客乎。薛氏之意本圆而语则滞，痴人前岂可说梦，须以东垣外感内伤辨细别之，则无失矣。

　　卷之三·心脏部一　发热

　　表热

　　薛云：热而二便调和，风邪蕴结于里而发者，用惺惺散加麻黄汗之。

　　败毒散 治伤风、瘟疫、风湿、头目昏眩，四肢作痛，憎寒壮热，项强睛疼，或恶寒咳嗽，鼻塞声重。

　　柴胡 前胡 川芎 枳壳（炒） 羌活 独活 茯苓 桔梗 人参（各一两） 甘草（半两）

　　上，每服二钱，生姜薄荷水煎。

　　消风散 治小儿解脱，致令风邪客于皮毛，入于脏腑，则令恶风发热，胸膈痰涎，目涩多睡。（即消风丸见风痫。）

　　清解散 治感风发热头疼，鼻塞涕流，及温壮，悉主之。

　　北参 防风 天麻 北前胡 茯苓 北梗 枳壳（锉） 甘草（各二钱） 细辛 柴胡（各一钱半） 川芎（三钱）

　　上末。每一钱，水小盏，薄荷干三叶略煎，温和服。

　　《集验》荆术散 治小儿伤风伤寒，或疮或疹，此药，无寒无热，疏风顺气。一切诸热证。

　　荆芥穗 赤芍药（各一两） 苍术（二两，制） 甘草（半两，炒）

　　细末。随大小一二钱。又名冲和散。伤风伤寒，壮热咳嗽，鼻塞声重，生姜葱白汤下。伤风潮热，或变蒸发热，薄荷汤下。风热伤肺，鼻涕气粗，紫苏汤下。暴卒急惊风热，宜急惊门疏风散。久病后急慢惊热，《保婴》全蝎散。发汗，去节麻黄汤调。盗汗自汗，牡蛎浮麦汤调。丹毒风热，煎四顺饮汤调。眼暴赤热肿，煎羌活黄芩生地黄汤调。口舌腮项热肿生疮，煎防风牛蒡子汤调。

　　咽喉重舌，煎升麻枳壳大黄防风薄荷汤调。

　　人参羌活散 治伤寒发热，头痛身疼，或潮热烦渴，痰实咳嗽。

　　羌活 白独活 柴胡 川芎 人参 甘草（炙） 白茯苓 枳壳（各一两） 前胡 桔梗地骨皮 天麻（酒浸，焙。各半两）

　　咀。每一钱，水半盏，姜一片，枣半个，薄荷一叶煎，温服，无时。疮疹未发，亦可服。

　　羌活散 治伤风时气，头痛发热，身体烦疼，痰壅咳嗽失音，鼻塞声重，及解时行下痢赤白。

　　人参（去芦） 羌活 赤茯苓（去皮） 柴胡（去芦） 前胡（去芦） 川芎 独活 桔梗（锉，炒） 枳壳 苍术（各如前制） 甘草（各一两）

　　上锉。每服二钱，水一盏，姜二片，薄荷三叶，煎七分，无时温服。发散风邪，入葱白同煎。痢证，姜仓米煎。

　　人参辛梗汤 治小儿伤风发热，鼻塞咳嗽，时行疮疹。

　　人参（七分） 细辛（五分） 桔梗 干葛 升麻 白术 茯苓 柴胡（各七分） 薄荷 甘草（各五分）

　　每服，水一钟，姜三片，煎五分，不拘时服。

　　红绵散 治小儿四时感冒寒风，遍身发热，变蒸诸惊，胎惊丹毒等热，并皆治之，及急慢惊风，亦宜服之。

　　人参（二钱半） 天麻（洗） 僵蚕（炒） 麻黄（去节） 全蝎（去毒。各二钱） 甘草（炙）

　　辰砂（一钱半，细研）

　　上件为末，然后入朱砂和匀，再乳极细。每服半钱，用水半盏，煎数沸，入干胭脂少许，再煎一沸，温温服，不拘时。

　　惺惺散（见痘）

　　卷之三·心脏部一　发热

　　里热

　　四顺清凉饮 治小儿血脉壅实，脏腑蓄热，颊赤作渴，五心烦热，睡卧不安，四肢惊掣，及因乳哺不时，寒温失度，令儿血气不顺，肠胃不调，大小便涩，欲发惊痫，或风热结核，头面生疮，目赤咽痛，疮疹余毒。一切壅滞挟热，泄泻不止，加木香、煨大黄。

　　赤芍药 当归 甘草 大黄（各等分）

　　锉碎。三岁小儿用二钱，水六分，薄荷二叶，煎八九沸，去滓，不拘时服。小便不通，加灯心木通。

　　大黄朴硝汤 治小儿惊热涎风，前后不通。

　　川大黄（蒸） 甘草（生） 朴硝（各一两）

　　上锉碎。每服二钱，水半盏，入蜜少许，煎至三分，不拘时服。

　　柴胡饮子 治伤寒五六日，发热潮热，大便秘，乳母多服。

　　柴胡 人参 芍药 当归 黄芩 大黄 甘草（炙。各半两）

　　咀。随大小加减，姜煎。

　　五和汤 主宣利脏腑积热，调和荣卫。

　　当归（酒洗） 赤茯苓（去皮。各半两） 甘草（炙） 大黄 枳壳（水浸润，去穣，锉片，麦麸炒微黄。各七钱半）

　　上件 咀。每二钱，水一盏，煎七分，无时、温服。

　　宽热饮 主伏热在里，风壅满，气促昏闷，或脾胃停滞日久，饮食减少，面黄脉实，发热无时，并宜服之。

　　枳壳（去穣，一两，锉片，巴豆十五粒，作二片，去壳膜心，同炒枳，壳见微黄色，去巴豆）

　　大黄（一两） 粉草（七钱半） 玄明粉（二钱半）

　　上，前三味锉焙为末，临入玄明粉，乳钵内同前药末杵匀。无时，调服半钱至一钱，儿小者抄一字，并用姜蜜汤或薄荷汤。

　　三黄丸 治三焦积热，眼目赤肿，头项肿痛，口舌生疮，心膈烦躁，不美饮食，大小便秘涩，五脏实热，或下鲜血，疮疖热证。

　　黄连 黄芩 大黄（煨。各等分）

　　上为末，炼蜜、丸桐子大。每服三十丸，白滚汤下。量大小加减服。

　　卷之三·心脏部一　发热

　　表里俱热

　　七宝散 治小儿温壮伏热，伤寒烦躁，面赤气喘，夜热晓凉。此药凉心脏，消风热。

　　川大黄（蒸） 赤芍药 甘草（炙） 川当归（各二钱半） 麻黄 白术 荆芥穗（各二钱）

　　上为末。一岁一钱，水半盏，葱白一寸，薄荷一叶，煎至三分，不拘时温服。

　　双解饮子（即通圣散合六一散，方见伤寒太阳病发热条。）

　　白虎汤 治伤寒或吐或下后七八日邪毒不解，热结在里，表里俱热，时时恶风，大渴舌上干燥而烦，欲饮数升者，宜服之。又治夏月中暑，汗出恶风寒，身热而渴。

　　知母（三两） 甘草（一两，炙） 石膏（八两，另研） 糯米（三合）

