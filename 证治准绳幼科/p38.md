<!-- { "loadSidebar": true } -->
　　清暑益气汤 治暑邪干卫，身热自汗。

　　黄 苍术（泔浸，去皮。各一钱） 升麻（七分） 人参 白术 陈皮（炒） 神曲（炒）

　　泽泻（各五分） 甘草 黄柏（酒浸，炒） 当归身 麦门冬（去心） 青皮（炒） 葛根（各三分）

　　五味子（九粒，杵）

　　上，水煎服。

　　清燥汤 治小儿自汗，或因热伤元气，大小便秘涩。

　　黄 （炒） 苍术（各五分） 白术 陈皮 泽泻 人参 白茯苓 升麻 麦门冬（去心） 当归身 生地黄 神曲（炒） 猪苓 黄柏（酒拌，炒。各三分） 五味子（五粒，杵） 黄连（炒） 甘草（炙。各二分）

　　上，姜一片，水一钟，煎服。

　　卷之三·心脏部一

　　舌

　　舌者，心之候，脾之脉，络于舌也，二经有热，无所于泄，而发于舌。如舌络微紧，时时舒舌，谓之弄舌。附舌下，近舌根生，形如舌而小，谓之重舌。舌渐渐肿大，塞满口中，谓之木舌。〔曾〕凡为此证，是脾与心肝，屡受极热，有所谓重舌、木舌，又谓之舌黄、鹅口，名虽异，皆热也，大抵重舌生于舌下，挺露如舌，故曰重舌，然脾之络脉系舌傍，肝之络脉系舌本，心之络脉系舌根，凡此三经或为湿热风寒所中，则舌卷缩，或舒长，或肿满，宜消黄散、绿袍散主之，及当归散、羌活散、与服。

　　当归散（发热） 羌活散（发热）

　　卷之三·心脏部一　舌

　　弄舌

　　〔钱〕弄舌者，脾脏微热，令舌络微紧，时时舒舌，治勿用冷药及下之，当少与泻黄散渐服之。（田氏云：若肥实者、用牛黄散治之。）或欲饮水，医疑为热，用冷药下之者，非也，饮水者，脾胃津液少故也，又加面黄肌瘦，五心烦热，即为疳，宜加胡黄连辈。

　　若大病未已，用药后弄舌者凶。〔薛〕小儿舌微露而即收者，名弄舌，此属心脾亏损，用温脾散补之。舌舒长而良久不收者，名吐舌，乃心脾积热，用泻黄散主之。

　　或兼口舌生疮，作渴饮冷，属胃经实热，亦用前散。作渴饮热，属胃经虚热，用四君子汤。食少作渴，或大便不实，脾胃虚弱也，用七味白术散。口角流涎，或腮颊患肿，胃虚风热也，先用人参安胃散，次用七味白术散。若午后甚者，脾血虚也，四物多加参术茯苓，未应，用补中益气汤及审五脏相胜。若因疳瘦所致，当参诸疳门。

　　泻黄散（脾） 温脾散（腹胀） 白术散（渴） 人参安胃散（脾） 四物汤（失血）

　　补中益气汤（虚羸）

　　卷之三·心脏部一　舌

　　重舌

　　〔汤〕重舌，附舌下近舌根生，形如舌而小，谓之重舌。其着舌下如此者名重舌，其着颊里及上 如此者，名重 。其着齿龈上如此者，名重龈。皆刺之出血可也。

　　治法，用苦竹沥渍黄柏末，点舌上，如不愈，后用真蒲黄敷之，不过三次愈。（用真蒲黄微炒，纸铺地上出火气，研细，每挑些糁舌下，更以温水蘸熟帛裹指，轻轻按之，按罢掺药。）

　　马牙硝涂舌下，日三度。先用新水揉口并舌上下，后用皂荚针烧灰，入脑子少许，每用半字，糁舌上下，出涎、立效。（亦治木舌。）烧乌贼鱼骨细研，和鸡子黄，敷喉及舌上。乱发灰细研，以半钱敷舌下，日不住用之。桑白皮煮汁涂乳，饮之。

　　〔张〕乌鱼散 治小儿重舌。

　　乌鱼骨（一两） 蜣螂（烧灰） 蒲黄（各五钱） 枯白矾（二钱五分）

　　上为极细末，用鸡子黄谓。涂舌下。咽津无妨。

　　青液散 治小儿重舌及口疮。

　　青黛 朴硝（各一钱） 龙脑（一字）

　　上为细末，用蜜调。鹅翎蘸少许，敷之。

　　当归连翘汤 治小儿心脾有热，致生重舌。

　　当归尾 连翘 川白芷（各三钱） 大黄（煨） 甘草（各一钱）

　　上 咀。用水一盏煎，食前服。

　　一捻金散 治小儿重舌及木舌。

　　雄黄（二钱） 硼砂（一钱） 脑子（少许） 甘草（半钱）

　　上为细末。干掺舌上，或用蜜汤调，鹅翎刷，咽。

　　绿袍散 治重舌及满口内外疮毒，咽膈不利。

　　薄荷叶（去老梗） 荆芥穗（二味各五钱） 青黛 玄明粉 硼砂（三味各二钱半） 百药煎甘草（二味各三钱）

　　上锉、焙为末，除玄粉、硼砂二味，在乳钵内细杵，同前药末再杵匀。用一字至半钱，干点舌上，令其自化，或新汲水入蜜，调点舌上亦好。

　　卷之三·心脏部一　舌

　　木舌

　　木舌者，舌肿渐渐粗大满口，不急治，即塞杀人也。〔曾〕木舌者，舌肿硬而妨乳食，此为风热盛也，以当归散、泻黄散、玉露饮，皆可服之，次消黄散点擦舌上。盖舌者，心之管，心热则生疮破裂，肝壅则血出如涌，脾闭则白胎如雪，热则肿满，风则强木，口合不开，四肢壮热，气喘语塞，即其候也。治法，凉解上焦及心肝脾三经邪热，疏风化痰，初用百解散加五和汤，水姜灯心煎投，次以牛蒡汤同当归散，入生地黄水姜煎服。治法用《局方》中紫雪二钱半，竹沥半合和之，时时抹入口中，自消。百草霜、滑石、芒硝、为末，酒调敷。

　　泻黄散（脾） 玉露饮（积热）

　　消黄散 治风热上攻，舌硬肿大不消。

　　风化朴硝 真蒲黄（各半两）

　　上，蒲黄晒干为末，同朴硝乳钵内细研匀。每用一字或半钱，点揩舌上下。

　　百解散（急惊） 五和汤（失血） 牛蒡汤（咽喉）

　　川硝散 治小儿木舌。

　　朴硝（一两） 真紫雪（五钱） 食盐（二钱半）

　　上为细末。每服五分，入竹沥三两点，用白汤调涂舌上。咽津无妨。

　　卷之三·心脏部一　舌

　　舌白苔

　　〔丹溪〕云：舌上生如微粒，桑白皮汁敷之，三两次妙。

　　卷之三·心脏部一　舌

　　舌上疮

　　《本草》治小儿舌上疮，饮乳不得。以白矾和鸡子置醋中，涂足底，二七即愈。《千金方》以蜂房烧灰、屋间尘各等分，和匀，敷之。又以桑白汁涂乳，与儿饮之。又以羊蹄骨中生体和胡粉敷之。《外台·短剧》以乌贼鱼骨烧末，鸡子黄和，涂之。《婴孺》烧葵根为灰，每日少许敷之。《张鸡峰方》野蔷薇根，锉碎，每用一匙头，以水二盏，煎至六分，去滓，热含，冷即吐了。治口舌生疮，久不瘥。

　　卷之三·心脏部一　舌

　　舌上血出

　　《千金翼》治舌上黑，有数孔出血如涌泉，此心脏病也方。

　　戎盐 黄芩 黄柏 大黄（各五两） 人参 桂心（各二两） 甘草（一两，炙）

　　上七味，末之，炼蜜丸，如梧子。每服十丸，日三服。仍烧铁烙之。

　　卷之三·心脏部一

　　诸失血证

　　〔曾〕小儿九道出血，何为而然？盖人之所有者，血与气也，心者，血之主，肺者，气之主，气主 之，血主濡之，荣养百骸，灌溉丝脉，升降上下，荣卫谐和，自然顺适，一或不调，疾由生矣，或外为六淫所侵，内因七情所沮，气乃留而不行，血乃壅而不濡，内外抑郁，不能流注以荣于身，必有妄动之患。叔和以芤脉为失血之义，在七表属阳故也，阳明主乎多气多血，未有不因热而得，盖气血俱热，热郁内逼，失其常度，是以妄行。有在襁褓患此证者，固非七情所伤，皆因乳母执着，不自宽释，及啖辛辣之物，流于乳络，儿饮之后，停滞不散，郁蒸于内，亦能动血。

　　或居重帏暖阁，火气熏逼，不令常见风日，积温成热，热种则涌泄，或吐或衄，或大小腑亦多血来者。有气虚而邪热乘之，则血不得循流故道，渗于诸经，亦生走失之证，其面 白，脉沉微，血淡紫，口气缓，是也。又况婴孩脆弱，易虚易实，因热内攻，血随气行，或壅而上逆，或下而忘返，遂有吐血、衄血、泻血、溺血之证，然而血不苟动，因气使之，风不自生，因热而起，由是而论，可以类推。治法，先明虚实，审得病源，随经施治，药饵无瘥，则不失其机要。实则小柴胡汤加生地黄、丝茅根，或苦参亦好，并用水煎服。或 咀五苓散合五和汤，亦加丝茅根、苦参、水煎，及投消毒饮。次用《局方》鸡苏丸、三黄丸、间服。虚则理中汤，及人参芎归汤皆可服。间有医者见其血盛，以为热极，过投凉剂，遂使血寒不能归源而妄流，其色紫黯而凝滞，或成小片，当服姜附之剂以温之，自然流畅，毋致妄行为佳。

　　小柴胡汤（潮热） 五苓散（惊） 五和汤（里热） 消毒饮（喉痹） 《局方》鸡苏丸（大吐血） 三黄丸（里热） 理中汤（吐泻）

　　人参芎归汤 治九道血妄行。

　　人参（去芦） 川芎 当归（酒洗。各半两） 荆芥（二钱半）

　　上每服二钱，水一盏，煎七分，温服，无时。

　　黄芩丸 治小儿衄血、吐血、下血。

　　上，以黄芩为末，炼蜜、丸如鸡头大。三岁一丸，浓盐汤下。柏叶、石榴花，为末吹鼻，治衄血吐血。一方，定州瓷器末，治呕血，破血止血。

　　茅花汤 治鼻衄不止，吐血下血。

　　用茅花一大把，水三盏，煎浓汁一盏，分二服，即瘥。无花，根梗代之。兼治血痢黑痢。

　　卷之三·心脏部一　诸失血证

　　吐血

