<!-- { "loadSidebar": true } -->
　　〔海〕晋郎中子，自婴至童，盗汗凡七年矣，诸药不效。予与凉膈散、三黄丸，三日病已。盖肾为五液，化为五湿，相火逼肾，肾水上行，乘心之虚，而入手少阴，心火炎上而入肺，欺其不胜已也，皮毛以是而开，腠理玄府不闭，而为汗出也。出于睡中者为盗汗，以其觉则无之，故经曰：寝汗憎风是也。先以凉膈散泻胸中相火，相火退，次以三黄丸泻心火以助阴，则肾水还本脏，玄府闭而汗为之自已。

　　〔曾〕有小儿，无疾睡中遍身汗出如水，觉而经久不干，此名积证盗汗，脾冷所致，用三棱散，水煨姜煎服，次投益黄散、参苓白术散。

　　三棱散（癖积）

　　有时时冷汗微出，发根如贯珠，面额上 然，此为惊肝证，宜镇惊丸或琥珀抱龙丸，及茯神汤加麻黄根，水煎服，取效。

　　镇惊丸 琥珀抱龙丸 茯神汤（三方并见惊搐）

　　卷之三·心脏部一

　　噫气

　　〔薛〕经曰：脾病则面黄善噫。噫者，寒气客于胃，厥逆从下上散，复出于胃而为噫。又善思善味，其证当脐有动气，按之牢若痛。其病腹胀满，食不消，体重节痛，怠惰嗜卧，四肢不收。经曰：脾主四肢，有是者脾也。又曰：二阳一阴发病，主惊骇背痛善噫。何谓也？窃谓上焦受气于中焦，中焦气未和，不能消谷，故为噫耳。中焦，亦脾胃之分也，脾土虚寒，由命门火衰，不能温蒸水谷，古人有服菟丝子旬日间饮食如汤沃雪，亦此义也。补脾宜人参理中汤。补右肾宜用八味丸。胃气虚不能运化水谷者，六君子加木香。郁结伤脾者，加味归脾汤。木克土者，四君柴胡、升麻，兼嘈杂者，加吴茱萸、半夏。治者审之。

　　理中汤（吐泻） 八味丸（虚羸） 加味归脾汤（惊悸）

　　《本事》枳壳散 治心下痞闷，或作痛多噫。

　　枳壳（去瓤，炒） 白术（各半两） 香附子（炒，一两） 槟榔（三钱）

　　上为末。每服一钱，空心，米饮调下。

　　四味萸连丸 治腹胀噫气吞酸，食不能化。

　　吴茱萸（炒） 黄连（炒） 神曲 荷叶（各等分）

　　上为末，煮神曲糊丸，桐子大。每服二十丸，白汤下。黄连，当量病微甚，或炒黑炒黄用之。

　　卷之三·心脏部一

　　下气

　　〔薛〕刘河间云：肠胃郁结，谷气内发而不能宣通于肠胃之外，故喜噫下气也。

　　若癫痫劳瘵，气下泄而不止者必死，乃真气竭绝，腠理闭塞，谷气不能宣通于肠胃之外，故从肠胃中泄出。娄全善云：下气属心虚。经云：夏脉者心也，心脉不及，下气为泄者是也。经又云：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，此平人也。若七情内伤，六淫外侵，饮食不节，房劳过度，致脾土之阴受伤，转运之官失职，不能输化，故下气也。又曰：阴精所奉，其人寿，阳精所降，其人夭。阴精者，乃五谷之精，上荣心肺，以降肾肝，故曰其人寿。阳精者，乃胃中之清气，陷入肾肝，不能升浮，上输心肺，故曰其人夭。若饮食过度，肠胃郁结，用平胃散。癫痫劳瘵，用补中益气汤。心气虚弱，用补心丸。心气虚寒，用补心汤。脾胃虚寒，用理中汤。肝木乘睥，用六君子汤加木香。脾气郁结，用加味归脾汤。脾气下陷，用补中益气汤。命门火衰，用八味丸。肾气不足，用六味地黄丸。大凡噫气下气者，其脉不及本位，内经云：短则气病。以其无胃气也。诸病见此脉难治，但纯补胃气为善。

　　平胃散（不能食） 补心丸（即茯神散为丸，方见惊悸） 补心汤（痞） 理中汤（吐泻）

　　加味归脾汤（惊悸） 八味丸（不能食）

　　卷之三·心脏部一

　　寻衣撮空

　　〔薛〕寻衣撮空，许叔微谓之肝热。夫肝主筋，筋脉血枯而风引之，故手指为之撮敛也，宜确服六味地黄丸，间有回生之功。钱仲阳用泻青丸，此治肝经实热，盖寻衣撮空，皆病后之败证耳，求其实热，则百无一二矣，治者审之。王海藏治血脱寻衣撮空摸床，手扬摇头，错语失神，脉弦浮而虚，血脱内躁，热之极也，气粗鼻干，此为难治，用生地黄连汤主之。王少参孙女年十二岁，脾胃素弱，后成疳症发热，小腹膨胀坚直，大便溏泻，气喘咳嗽，彻夜烦躁，不睡鼻塞，眼暗谵语，其脉大而无根。用人参一两，附子三分，腹胀渐减，脉渐敛，然犹寻衣撮空，鼻孔出血。

　　用六味地黄丸料二服如脱，乃昼服独参姜附汤，及服地黄丸料，脉渐有根，诸证渐愈，又用六君子、补中益气汤而痊。一小儿停食，夜惊腹痛，服消食丸，泻数次，寻衣撮空，面青黄或色白。此脾土受伤、肺金休囚，肝火旺而然耳。先用异功散加升麻以补脾土，用六味地黄丸料以滋肝血，稍定，各二剂渐愈，却用补中益气汤、六味地黄丸、间以异功散而痊。一小儿膝痈，误触其膝，出血甚多，患前证，恶寒面白。此阳随阴散而虚寒，用十全大补汤加附子三分，四剂未应，用人参一两，附子五分，姜枣煎服稍退，又二剂，顿退，乃朝用异功散，夕用八珍汤而安。一小儿伤风，表汗后，患前证，恶风面白手足冷。用补中益气汤加五味子，汗顿止而诸证渐退，又用四剂而安，乃服十全大补汤而愈。

　　生地黄连汤 治血脱，寻衣撮空，摇头妄语。

　　川芎 生地黄 当归（各七钱） 赤芍药 栀子 黄芩 黄连（各三钱） 防风（一钱五分）

　　上，每服三钱，水煎服。

　　卷之三·心脏部一

　　喜笑不休

　　〔薛〕经曰：心藏神，有余则笑不休。又曰：在脏为心，在声为笑，在志为喜。

　　又，火太过，曰赫曦，赫曦之纪，其病笑谑狂妄。又云：少阴所至，为喜笑。又云：精气并于心则喜。此数者，皆言属心火也，若笑不休，呻而为腹痛，此水乘于火，阴击于阳，阳伏热生，狂妄谵语不可闻，心之损矣。扁鹊云：其人唇口赤色者可治，青黑者死。若肾水亏涸，不胜心火，而喜笑不休者，用六味地黄丸。肝火炽盛，能生心火，而喜笑不休者，用柴胡清肝散。余兼别证，各从其证而参治之。一小儿喜笑常作，不安，面赤饮冷，手足并热。先用黄连泻心汤末，二服稍定，又用六味地黄丸料煎服顿愈，常服此丸则安，月许不服，仍复作，又服，愈矣。一小儿患前证，面青赤。此肝心二经风热所致也。用柴胡栀子散、六味地黄丸渐愈。又因乳母大怒发热。先用加味柴胡汤，又用加味逍遥散，母子服之并愈。一小儿年十四岁，用心过度，饮食失节，患喜笑不休，脉洪大而虚，面色赤而或白。余用补中益气汤而愈。次秋科举，饮食劳倦，前证复作，或兼谵语，脉洪大，按之微细如无。用人参一两，姜枣煎服，稍定，又三剂而愈。又因劳役用心，自汗作渴，烦躁似痫证。先用当归补血汤，二剂顿安，又十全大补汤而寻愈。

　　卷之三·心脏部一

　　疮疡

　　痈疽证治已详疡医准绳，其在小儿，虽肌体柔脆，而天真未凿，鲜五发之毒，亦无五善七恶之诊，初生周 前后，遍体生疮，俗忌疗治，其他小小痈疖，自可敷贴而消，若憎寒壮热，沉困躁扰，为心腹之害，又当求其本而治之，乳下婴儿，母子俱服，是在医师神而明之，无按图索骥之理，薛氏乃掇大科痈疽证治，赘附《保婴》，近于骈拇枝指矣，若夫溯流穷源，明经络，分表里，审顺逆，则无大小之异，有专科书在，又何赘焉。今第以小儿所专者集为是编，以至危且急，杀人顷刻，莫如丹毒，故首列之，且独加详焉。

　　〔郑〕夫疮疡，皆因脏腑不调，经络壅滞而得，或由胎毒，或者风化为虫，或则热气有盛，或者惊入皮肤，其大者是滞于血脉而横出于皮肤之间，若节其气血则易破，若或风缠，则生瘾轸，或者外邪所入，即多KT 痒而不定，其食毒则滞死其血气，久则化为脓也。或作惊疮者，惊本无物，亦蹉其血气，在脏而为积，在腑故出皮肤为疮，发遍身而四肢难较。风疮，亦发遍身，其形甚小，世呼为疥热毒疮，发处不定，节滞其血，故作疮虫窠，疮常发于胫后作其窠，窠内有虫如虮子，盖因腹中蛲虫随气而化，其疮即较而再发，或片子如癣相似，甚有死血痒，若以药敷较，只是归腹中，须是取却虫方瘥，及与杀虫药。

　　〔曾〕《内经》曰：诸痛痒疮疡，皆属心火。火郁内发，致有斯疾，盖心主乎血，血热生风，热郁内甚，递相传袭，故火能生土，血注阳明主肌肉，风热与血热相搏，发见皮肤，其名不一，有黄脓而白者，土生金，母归子也，始生微痒而热轻，肿痛溃烂为热极，血凝化水，气滞成脓，甚至寒热作而饮食减，尤为可虑，宜宣泄风毒，凉心经，解胃热，用当归散加黄连、升麻、干葛，水姜葱灯心煎服，及三解散、牛蒡汤、木通散，虽服，涂以四黄散、一抹金。

　　当归散（潮热） 三解散（惊） 牛蒡汤（咽喉） 木通散（淋）

　　四黄散 治小儿身上一切热毒疮疾燥痒，抓破有汁不干。

　　净黄连 黄柏 黄芩 大黄 滑石（五味各半两） 五倍子（去虫屑，二钱半）

　　上锉、晒，为末。用清油和调二钱至三钱，涂搽患处。仍服四顺散、消毒饮。

　　一抹金 治小儿遍身生疮，溃烂如糜梨，燥痛，脓汁不干。

　　藜芦（净洗，焙） 蛇床子（去埃土） 红丹（水飞过。三味各五钱） 硫黄 赤石脂 明白矾（火飞过）

　　五倍子（去虫屑） 黄柏（去粗皮。五味二钱半） 轻粉（五十帖）

　　上，前八味或晒或焙，为末，仍同轻粉在乳钵再杵匀，用生肥猪膏碎切，以瓦钵和药末烂杵。涂抹患处，或清油调搽亦可。

　　〔汤〕小儿血气凝滞，而有热毒之气乘之，故结聚成痈疖肿毒也，未结之先，微见有红头 子、隐起作疼者，急用不语唾、夜半频频涂之（饮酒了不可用）即消散。若已结成，当用天乌散贴方。若内显躁热不宁等证，即须内服漏芦散，真良方也，热甚者用青解毒丸，四顺清凉饮加防风、连翘，玄参剂亦可服，五福化毒丹尤良，连翘汤可服，青露散掩之留小孔，后用惊毒掩子收疮口。热甚者凉膈散亦可服。（方类列于后）

　　卷之三·心脏部一　疮疡

　　胎毒疮疡

