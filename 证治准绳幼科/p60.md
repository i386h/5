<!-- { "loadSidebar": true } -->
　　治痘之法，贵乎谨之于始，而虑其所终，庶无后日之悔，经曰：上工治未病，中工治将病，下工治已病，未病施治，十全八九，治将病者，十全四五，治已病者，功莫能施。发热之初，大热渴烦，大便秘，腹痛腰痛，鼻干唇燥，惊悸谵妄，此毒气郁遏于内，即当防其伏而不出也。吐利不止，即防其中气虚弱，不能助疮成就，或致倒陷也。故热则解之，便秘则利之，惊则平之，吐利则止之。且如初出一点血，此春之气，发生之令也。至于起发，此夏之气，长养之令也。水化为浆，此秋之气，成实之令也。脓干结靥，此冬之气，闭藏之令也。初出而便有水，将发而便戴浆，脓未成而便收靥，此未至而至，谓之太过，必有陷伏，发表、托里、解毒，切不可缓。应出不出，应起不起，应收不收，此至而不至，谓之不及，必责以气衰血微，而匀气、活血、解毒之法，不可不急施也。又如初出色艳者皮嫩，皮嫩则易破，当防其痒塌也。相聚成块者，不可谓之疏，此有伏也。壳空无水者，后必发痈。头面预肿者，防其易消而倒陷。咽痛者，急解之，防其失声呛喉也。中多水泡者，后必自利。目涩泪出者，防其有肤翳也。频更衣者，防其倒靥，疮破不结痂，此倒靥也。

　　尧夫云：与其病后才服药，孰若病前能自防。其此之谓欤。

　　《指南》云：气色白也，血色红也，痘毒初出之际，血气未定，吉凶未兆，而红白之形色未分，见于腮耳口鼻年寿之间一点淡红而已，既而其中稍有微白，而外则淡红如故也，至此而吉凶已判矣。既而根窠丸混而其中之白渐大，而外之淡红渐细，至此，吉凶悔吝之机着矣。既而其痘形色尖圆光泽，中之白色遂充，而外之红晕渐细，痘至于此，始有成浆之意，其中白色，略带微黄而又红活也。进而五六日之中，内之白色虽将变黄，犹未离于红白之间也，外之红圈虽将渐细，而尚未至于微也。

　　进而六日七日，则中之白色变而纯黄，犹未至于老也，外附红晕，微有一线红润光洁之色而已。既而八日九日之中，则痘成浆，圆洁饱满，有黄色而无红晕，至此气血顺序，治定功成矣。至十一十二日，渐见干黄，或如青痘色，气血平复之时也，虽然，犹有倒靥之患，未可忽也。至十二十三日，干黄皮皱结成老靥，自头面而及手足者顺也，自手足而及头面者逆也。至十三十四日，则靥老而落矣。然犹有老而不落之患，名曰漆面刺肉，身体发热，眼红面赤，心烦口渴者有矣，面虚目肿恶心者有矣，靥老而后，从靥肉溃烂者有矣，身热不退，口生疳蚀，舌生白胎者有矣，或四肢发毒，或发疔肿者有矣，眼生白障，或眼露白睛者有矣，痘虽平复，祸变百出，乌得以靥老而不知防乎。靥老脱卸光洁，治痘若愈矣，然犹未也，靥落而疤白者有矣，有经月之余而犹发寒热者矣，或生流注溃烂，或身生疥癞，或发渴狂烦，或喘渴不宁，痂虽脱落，余证相仍，死生未可保也。治痘者，又可以痂落为平安哉！

　　卷之四·心脏部二　痘疮上

　　日数

　　〔汪〕前人谓小儿虚实不等，不可拘以日数，有热三日而成 ，有热六七日而生者，有至十余日而生 者，但足上有 为出齐。出齐之后，长成血泡，血泡七日，当结脓窠，苟或血泡之中，尚有红 点相夹而生，则又不可拘以日数，待其皆作血泡为齐。血泡七日结脓窠，此乃荣卫调和，内外无诸感冒，方能如期，且如血泡正作之际，遇天令寒暑燥湿风不节，气候异宜，因而迟速失序，亦不可拘以日数，但以红点皆为血泡日为齐。若出血泡七日，病患气虚，尚有红点未能皆成血泡者，为毒瓦斯弥盛而不敛，急用猪尾膏，则随时结痂 矣。〔万〕世俗谓几日发热，几日出形，几日起发，几日作浆，几日收靥，此大略之言耳，痘有疏密，毒有微甚，人有虚实，岂可一切拘以日数，如疮本疏者其毒微，其人中气实，又能食，自然易出易靥，固不待于旬日者。如疮本密者，其毒甚，其人中气实，又能食，荣卫调和，内外无诸伤犯，至十二三日，可以刻期收靥也。若其人中气虚，食少，或内外曾有伤犯，或遇气候乖变，因而难靥，岂可必拘以日数哉。

　　卷之四·心脏部二　痘疮上

　　禁忌

　　闻人氏云：禀气实者，夏酷暑而不甚畏热，冬严寒而不甚畏冷，禀气怯者，易寒易热，天寒阴雨，则感寒湿而濡泻，天气稍炎，则伏热而中 。是故先知节候者，能辨阴阳寒暑之盛衰，经云：阳盛人耐冬不耐夏，阴盛人耐夏不耐冬。此亦知人禀受之不同，且自立夏气变纯阳，万物盛大，治药者用热远热，如桂枝、麻黄之辈，必加知母、升麻、石膏等服之，立冬气合纯阴，治药者用寒远寒，如用诸凉剂，中病即止，不必尽剂。又如冬温暖则虚者安而实者病，夏寒凉则实者安而虚者病，冬温暖、夏寒凉非节之气，来暴而去速，在人将摄之如何尔。如天大寒，盖覆常宜温暖，勿使受寒，恐毒瓦斯为寒所触而不得出也，如天大热，不可盖覆，却宜清凉，勿使客热与毒相并，致增烦躁，使疮溃烂也，如时有迅雷烈风豪雨之变，宜谨帏帐，添盖覆，多烧辟秽香，以辟一时不正之气。卧处常要无风，又要通明，切忌幽暗，夜静不断灯火，不离亲人看守，恐要饮食，一时得具，或有痒痛，与之抚摩，恐他人未必尽心如法也。

　　闻人氏云：木得桂则枯，雌黄遇胡粉则黑，柑得脯则坏，物之相畏，有如此者，痘疮之畏秽恶杂气，其理亦如是也。房中淫 气、妇人经候气、狐臭漏腋气、醉酒荤秽气、硫黄蚊药气、霉烂蒸湿气、误烧油发气、泼粪淋尿气、熬油煎卵气一切腥臊气、五辛之气、远行染带之气，以上最宜避忌，仍令人谨伺门户，勿令生人辄入，勿扫房室，勿动沟渠，勿启溷厕，勿烧脑、麝、酷烈诸香。仲景云：疮痘欲出之间，宜烧苍术、猪甲二物。床帐左右前后，宜挂胡荽，以酒喷之，或烧乳香尤妙，盖荣卫得香则营运甚速，可使疮毒易出，苟防备一不如法，则祸患踵至，欲出者使之不出，已出者斑烂成片，甚者疮黑陷伏，加以烂臭，痛如刀剜，闷乱而死，其中纵得安者，亦令瘢痕经年黑色，或反成疥癣，不可不戒。凡痘疮初出，即当禁戒房事，室中常烧辟秽香，令烟不绝，更多烧硬石，以水浇之，若有触犯，疮或色变，或作痒者，以茵陈熏法解之。

　　辟秽香（灌浆） 茵陈熏法（起发）

　　〔袁〕治痘触变焦紫方痘触变焦紫，倏时喘急起，急觅丝瓜皮，取末蜜调处，甘草地黄汤，一服痘更起，若加烦 时，犀角磨汤水，此是四五朝，治触当如此，期若至七八，空壳触必死，浆半犯触证，按验莫糊指。（丝瓜皮，须要看他未生筋时，取来燥干，临用只取皮、蒂为末。）

　　治触变灰白痘方痘触变灰白，枭痒忍不得，附子紧黄 ，愈多功愈特，助药已备前，何须甚分悉，凭君自摅奇，奇处如应敌。（此痘，须详察盘座，有元红则挽治得全，若无真元根缕，不必疗治。）

　　治痘被月经触变方痘正匈匈才翕浆，适为月水正当场，不知净洁相防护，致使花栏倏变常，月月红花一样药，不分枝叶取煎汤，嫩杪煎汤投酒服，根枝浓沸活花郎，不消时刻还归正，任汝经红触满床。

　　治痘被麝触痒方麝香一触痒难熬，点点花心带黑椒，急把升麻苍耳草，浓煎慢浴转明饶，内托应须求卫气，参 归芍橘甘遭，生地防风蝉蜕倍，红花赤豆共成标。（详考赤豆，非家种赤小豆，是生于山谷，粒粗而扁，越人取而镶嵌首饰，色极红美，若无，以家赤大豆代之。）

　　治痘被尸厌触变方死尸触变目番斜，痘必沉潜吐沫加，速把元荽并枣艾，为筒烧喷正灵家，外取辰砂煮姜醴，时时引呷振栏花，虽然尸厌未戕痘，主此依然丽美葩。（愚治此痘，宜元荽和辰砂姜酒服，外烧其方药，而辰砂性沉滞，善能振痘，不宜多服者也。）

　　治痘被客忤触变方客忤相侵似若惊，啼号不歇面浑青，丝瓜细结含花者，露摘蒸来焙粉成，见证蜜调多少服，随儿大小要详明，此时莫说丝瓜贱，一寸丝瓜一寸金。

　　治痘被兽惊缩方痘五六朝，正要灌浆翕脓时候，偶为猫犬诸兽惊吓，而痘随缩匿，或色变为斜，或形沉于底，盖心失其主而血不能以归辅，气弗协以充托也，急服乌龙散。

　　乌龙散方乌龙散治痘中惊，惊系猪猫犬马形，只求远志菖蒲等，蝉脱须将水洗清，再加醴酒频频煮去却菖蒲远志们，独留蝉脱研为末，砂糖调服酒含噙。

　　远志净一两，菖蒲净细实者一两，和酒煮熟，去二味，蝉蜕焙为末，将药酒进服，再投鸡鸣散，无不全美者矣。

　　钱氏云：凡疮疹，当乳母慎口，不可令饥及受风冷。闻人氏云：凡人一日不食则饥，触风冷则病，况小儿当疮痘之际，正欲赖谷气以助其内，避风寒以护其外，苟谷气亏少，风寒侵袭，则为患可胜言哉。乳下婴儿，宜常令其母饮食充足，居处避风，能食童子，专令老成耐事人时时管顾，虽然，事亦贵得其平，或者以失饥、冒风寒为戒，遂致过饱极温，非徒无益，而又害之，疮痘之家，宜备知之。陈氏云，痘疮发热，口干烦渴不止者，切不可与水吃，亦不宜与蜜、红柿、西瓜、橘子等冷物食之。（若脉实，中有实热者，不必忌生冷。）痘疮欲靥已靥之间，忽不能靥，腹胀烦渴，不可与水、蜜等冷物食之，或头温足指冷，或泻渴气促，亦不可与之。十二日十三日，疮痂已落，其瘢犹黯，或凹或凸，肌肉尚嫩，不可澡浴，亦不宜食炙爆物，酸辣五辛有毒之物，恐热毒熏膈，眼目多生翳障。海藏云：世人徒知怜惜过爱，信其俗而不药，病已成而方忧，摩抚从容，无所不从，岂知爱之适足以害之，惜之适足以弃之，始不早治，治不全终，卒之殒毙，劳而无功，至是咎医，呜呼，其计亦缪矣！

　　卷之四·心脏部二　痘疮上

　　汗下

　　钱氏云：疮疹惟用温平药治之，不可妄下，及妄攻发。《活人书》云：小儿疮疹与伤寒相类，头痛身热，足冷脉数，疑似之间，只与升麻汤解肌，兼治疮子，已发未发皆可服，但不可疏转，此为大戒。伤寒身热，固不可下，疮疹发热在表，尤不可转，世人不学，乃云初觉以药利之，宣其毒也，误矣。（海藏云，此论虽当，在经则可，若热甚过极足冷，或内伤腹热足冷，宜以寒药如洗心、调胃，及化食药通膈之类主之，然当求责脏腑秘与不秘，脉道何如耳。许氏云，上热下冷，伤食也， 疹初热，手足亦冷，惟伤寒一身尽热，不与足冷相类，此伤食，非伤冷也，若伤冷不宜用。王德孚用感应丸治之。）

