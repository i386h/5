<!-- { "loadSidebar": true } -->
　　便涩腹胀，加大腹皮。繁红不润，加当归、蝉蜕。出不快，加鼠粘子。陷塌，加黄 。痛，加白芷。不匀，加防风。水泡，加白术、芍药。嗽，加五味子、麦门冬。渴，加麦门冬。痒，加白术、芍药。

　　七八日后浆足，身复壮热，便秘烦渴，腹胀喘急，前胡枳壳汤。浆足，禁用此方，另立汤饮在后。

　　益元透肌散 专治壅热痘证，服羌活散郁汤后，壅证悉开，气血和平，见点三四日后不肥大者、不成浆者、用之，则能匀气解毒，透肌达表，领出元阳，助痘成浆，而易结脓窠也。加减与保和汤同论，浆足之后，另有保婴百补汤在后。

　　即太乙保和汤去生地、红花，加蝉蜕、鼠粘子、陈皮。

　　上，水一钟，加灯心十四根，枣二枚，煎六分，温服。

　　保婴百补汤 专治痘疮八九日浆足之后，别无他证，并以此方调理气血，资养脾胃，不拘实、热二痘，皆可服之，惟气虚证八九日后，本方加黄 二钱、官桂少许，若有别证，在审虚实随证加减而已。

　　当归 芍药 地黄 白术 人参 茯苓 山药 甘草上，水一钟，枣二枚，煎六分，温服。

　　〔陈氏惟主温补〕〔陈〕痘疮未出已出之间，或泻渴，或腹胀，或气促，谓之里虚，速与十一味木香散治之。如已出之间，其疮不光泽，不起发，根窠不红，谓之表虚，速与十二味异功散治之。如已出之间，其疮不光泽，不起发，根窠不红，或泻渴，或腹胀，或气促，是表里俱虚也，速与十二味异功散送下七味肉豆蔻丸治之。（丹溪云：木香、异功散二药，治寒的当，若虚而不寒者，祸不旋踵。）如疮始出一日至十日，浑身壮热，大便黄，是表里俱实也，其疮必光泽，必起发，必饱满，必易靥，而不致损伤，若无他疾，不宜服药。表里俱实者易出易靥，表里俱虚者易出难靥，表虚难出，里虚难靥，随证治之。张巽之《治痘要法》吐泻少食为里虚，陷伏倒靥灰白为表虚，二者俱见，为表里俱虚，全用异功散救之，甚至姜、附、灵砂亦可用。若止里虚，减官桂，若止表虚，减肉豆蔻，不减官桂、丁香。若能食便秘而陷伏倒靥者，为里实，当用钱氏及丹溪下法。若不吐泻，能食为里实，里实而补，则结痈毒。红活绽凸，为表实，表实而用表药，则溃烂不结痂。凡痘，但见 点，便忌葛根汤，恐发得表里俱虚也。

　　〔丹〕读前人之书，当知其立言之意，苟读其书而不知其意，求适于用，不可得也。痘疮之论，钱氏为详，历举源流，经络分明，表里虚实，开陈施治之法，而又证以论辨之言，深得着书垂教之体，学人读而用之，如求方圆于规矩，较平直于准绳，引而伸之，触类而长之，可为无穷之应用也。今人不知致病之因，不求立方之意，仓卒之际，据证检方，谩尔一试，设有不应，并其书而废之，不思之甚也。近因《局方》之教久行，《素问》之学不讲，抱疾谈医者，类皆喜温而恶寒，喜补而恶解利，忽得陈氏方论，皆用燥热补剂，其辞确，其文简，欢然用之，翕然信之，遂以为钱氏不及陈氏远矣。或曰，子以陈氏方为不足欤？曰陈氏方诚一偏之论，虽然，亦可谓善求病情者，其意大率归重于太阴一经，盖以手太阴属肺，主皮毛，足太阴属脾，主肌肉，肺金恶寒而易于感，脾土恶湿而无物不受，观其用丁香、官桂，所以治肺之寒也，用附、术、半夏，所以治脾之湿也，使脾与肺果有寒与湿而兼有虚也，量而与之，中病则已，何伤之有。今也不然，但见出迟者、身热者、泄泻者、惊悸者、气急者、渴思饮者，不问寒热虚实，率投木香散、异功散，间有偶中，随手获效，设或误投，祸不旋踵。何者？古人用药制方，有向导，有监制，有反佐，有因用，若钱氏方，固未尝废细辛、丁香、白术、参 ，率有监制辅佐之药，不专务于温补耳，然其用寒凉者多，而于补助一法，略示端绪，未曾深及，痴人之前不可说梦，钱氏之虑，至矣！亦将以候达者扩充推展用之耳。虽然，渴者用温药，痒塌者用补药，自陈氏发之，迥出前辈，然其多用桂、附、丁香，辛芳燥热，恐未为适中也。何者？桂附丁香辈当有寒而虚者，固是的当，虚而未必寒者，其为患当何如耶！陈氏立方之时，必有挟寒而用一偏之方，宁不过于热乎。予尝会诸家之粹，求其意而用之，实未敢据其成方。至正甲申，阳气早动，正月间，邑间痘疮不越一家，率投陈氏方，童幼死者百余人，虽由天数，吾恐人事亦或未之尽也。

　　王汝言曰：若痘疮虚怯，淡白色痒塌，此属虚寒，宜用陈文中方。若发热壮盛，齐勇红紫色燥痒，此属热毒，急宜凉血解毒。自陈文中方盛行后，属虚寒者率得生，属热毒者悉不救。痘是胎毒，古人治法只解毒，然气血虚，则送毒瓦斯不出，及不能成就，故陈文中之法亦千载妙诀，补前人之未备者，但温补之法既行，而解毒之旨遂隐，故救得一边，又害了一边。

　　凡治痘子，要识证候，如痘脚稀疏，根窠红润，不泻不渴，乳食不减，四肢温和，身无大热，如此候者不须服药，惟善调护以待成就而已。若痒塌寒战，切牙渴不止，痘紫黑色，喘渴不宁，灰白色顶陷，腹胀，头温足冷，闷乱，饮水，气促，泄泻渴，如此候者，不必服药，虽强治之，亦无功也。

　　凡治痘疮，善攻不如善守，表里无邪，不须妄治。有等贪利之人，不分虚实，妄投汤丸，谓曾治某病、治某病，贪天功以为己有，以致虚虚实实，致生变异，误人性命，此医之罪也。

　　〔用药〕〔万〕凡痘子，用药须分气血虚实，毒瓦斯微甚而治，故灰白者、不起发者、痒塌者、吐利者、寒战切牙者、手足冷者，皆气虚也，宜用补气之剂。疮干者、不红活者、脓水少者，皆血虚也，宜用补血之剂。稠密者、 肿者、红紫者，皆毒甚也，宜用解毒之剂。陷伏者兼气血解毒治之。凡用补气，宜四君子汤，如疮带湿，或有自利，用之可也。若疮干者，白术燥津液，茯苓渗津液，或便秘实者，不可用也。凡用补血，宜四物汤，如疮干，或色大娇，用之可也。若不能食者，生地黄泥膈，白芍药收敛肠胃，不可用也。凡解毒，不过黄连、黄芩、黄柏、栀子、连翘、牛蒡子、升麻之属，俱用酒制，恐寒凉反损脾胃也。若欲行表，须少加桂枝，他如紫草、山豆根、葛根之类，则不必用酒制矣。凡用解毒药，要别脏腑，分阴阳而治之，如黄连解心火，黄芩解肺火，栀子解肝火，黄柏解肾与三焦火，石膏解脾胃火，木通解小肠火，黄芩又解大肠火，连翘、牛蒡子解疮毒火，山豆根、紫草解痘毒火，升麻解疫毒火，各有主治不同也。又，岁半以上，属阳，心肺主事，宜芩、连多用之，岁法以下，属阴，肾肝主事，宜黄柏、栀子多用之。

　　秘传八味二花散桃花蕊（五钱） 梅花蕊（二味不拘多少，阴干，共一两六钱二分） 穿山甲（取四足者，酒炒，一两） 朱砂（水飞过，一两） 紫河车（水洗去红筋，焙干，为末，一具） 天灵盖（一具，以皂角煎汤洗净，酥制，为末，四方共一钱七分） 鹿茸（去毛，酥制，三方共一两二钱）

　　人参（官拣者，一两）

　　上，各为末。痘疹未出之先，以朱砂一两为君，梅花二钱、桃花三钱，共一处和匀，每服五分或三分或二分半，用雄鸡与酒二杯灌之与食，倒悬刺血入杯中，以热酒调前药，同服。初发不起，以梅花一两为君，加桃花一钱，天灵盖五分。

　　气血虚，灰白色，用紫河车一两为君，加天灵盖一钱，鹿茸一钱五分，梅花一钱，桃花一钱或八分。黑陷不起，以穿山甲一两为君，加桃花一钱，梅花八分，天灵盖七分，麝香五分。气血虚不能灌浆，以鹿茸一两为君，加紫河车二钱，桃花一钱，梅花八分，天灵盖七分，麝香五分，人参一钱。气血虚不能收靥，以鹿茸一两为君，天灵盖五分，桃花七分，梅花九分。落靥之后，瘢色白，气血虚，以人参一两为君，加紫河车二钱，鹿茸一钱，梅花一钱五分。以上咸仿首条服法。

　　保生散紫河车（制如前） 龟板（酥炙，一分） 鹿茸（酥炙，各一两）

　　上为末。量儿大小用。血虚川归、茯苓、紫草汤下，气虚人参、黄 、甘草汤下。

　　卷之四·心脏部二　痘疮上

　　初热证治

　　〔海〕小儿 疹初发，未能辨认间，但求所出之由，因内因外及不因外内，随其所伤，如法服饵，防其变故，抑其盛气，比之他证，尤不可缓。或发或泻，或解其肌，或化其毒，求其所起之由，凉血清肺，调其脏腑，平其饮食，谨其禁忌，严其养摄，适其寒温，将理有法，俾尽其道，使出无不快之经，成无不痂之溃，既愈之后，不致游毒流汗虚腠，目疾膜翳，疮疖痈瘤，喉闭嗌肿，潮热汗泄，此治 之大略也。（海藏所谓 即痘也非心为 之 ）又云：外者外治，内者内治，中外皆和，其 自出。

　　至于恶寒者发之，表大热者夺之，渴者清之，大便秘结者下之，小便不通者利之，惊者安之，泄者分之，可以执一为哉？大抵伤寒同治，随经用药，最为高论。假令五日已里，诸病与 疹不能辨别者，不可疑作 疹，必须发之，但各从其所伤应见治之，皆不妨 出，若强发之，其变不可胜数矣。如外伤，升麻汤主之。内伤，枳实丸主之。大便 者，枳术丸主之。若伤冷者温之，神应丸。恶寒者发之，宜防风苍术汤。表大热者，夺之，此表者，通言三阳也，夫阳盛者，气必上行，言夺者，治之不令上行也，是知无三阳表证，有三阳里证染于有形也，此言表，总三阳之名也。渴者清之，大渴者白虎汤（暑月用之）。小渴者凉膈散。（凉膈散，去硝黄加甘桔者、稳。）大便秘结者下之，桃仁承气汤、四顺饮子、柴胡饮子、选用，察其在气在血，必内实能食而秘者可用，但当微微润之。小便不通者利之，导赤散、八正散、之类，当求上下二焦何经而用之。惊者安之，凉惊丸。重者泻之，泻青丸。泄者分之，寒则异功散、四君子汤。热则泽泻茯苓汤。〔吕〕凡疮欲出而未出，因发搐者，是外感风寒之邪，而内发心热也，宜王氏惺惺散或人参葛根汤、木香参苏饮。

