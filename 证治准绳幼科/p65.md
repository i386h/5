<!-- { "loadSidebar": true } -->
　　惺惺散 治数证，皆为纯阳人所用，古人处为小儿药，非乃里寒者可服，且以药对其证用之意，大抵浑身壮热，必由风热疮疹，伤寒时气，且先与之也，其头痛目涩鼻流清涕者，用细辛。喘粗者，用桔梗、人参。多睡者，用茯苓。恐伤寒时气乘里弱者，用白术也。治风热疮疹，栝蒌根也。栝蒌，味苦寒，治身热，烦满大热，除肠胃中痼热，八疸面黄，燥渴，通月水，止小便利，热而胸痹不下乳，阳证伤寒，治痈下乳，皆攻其热也，故非里寒者可用。其里寒者，由身有大壮热，不渴而大便反利，小便不赤，面青目白，睛不黄赤，皆里寒证也，其中虽有白术以温，终作为虚热者用。人之脏腑寒，则寒药先效，热药未必能制之，脏腑热，则热药先效，寒未能制之，此势之自然也，岂得不辨表里冷热而用药也。《和剂方》小儿伤寒壮热，当先服此，大效。次服羌活散。如壮热未退，切不可与通利大便及凉药，恐是疮疹，服药则误矣。

　　苦桔梗 细辛（去叶） 人参 甘草（炒） 白茯苓（去皮） 栝蒌根 白术（各一两半）

　　上为细末。每服二钱，水一盏，入薄荷二叶，同煎至三分，去滓，温服。要和气，入姜煎，不拘时候。身虽壮热，大便自利者不可服。

　　海藏云：惺惺散治风热，咽不利，脾不和，少阳渴，小便不利也。

　　荆芥散 治麻痘子兼瘙痒，或瘾疹，大便自过。

　　上，用荆芥少许，烂研，以新井水将布帛滤过，入一滴许麻油，打匀，令饮之，便不乱闷。麻痘已出，用黄蜡煎青胶水饮，即安（青胶水乃牛皮胶也。）荆芥治血风，麻子是疹子，常言风瘙瘾疹，则皆出皮肤，其毒轻而浮，又以麻油打匀，此滑窍之理，又以黄蜡煎青胶水服则安，此滋血行荣卫，荣卫既顺，麻疹出矣。《指迷方》荆芥汤，乃消毒饮加薄荷煎服之。

　　羌活散 解热散毒，治风壅、欲作疮痘者。

　　羌活 独活 川芎 桔梗 蝉蜕 前胡 柴胡 地骨皮 甘草（炙） 栝蒌 天麻（炙）

　　荆芥 防风（各等分）

　　上为细末。每服二钱，水三分盏，薄荷三叶，盏内煎至二分，通口服，量大小加减药水。此药，详其药味治风、治寒、治惊、下痰、凉脾、治血热、透肌，但实热发，无所不治。如禀受怯弱、或脾胃弱、或外热目白睛青色，皆里无热，不可轻用。

　　薄荷散 小儿才觉是疮疹，宜服之。

　　薄荷叶（一两） 麻黄（去节） 甘草（炙。各半两）

　　上为细末。每服二钱，水一中盏，枣二枚，生姜三片，同煎至六分，去滓，放温，日三两次服。此是小儿禀受壅实，毒瓦斯甚者宜服之，盖此方云：小儿才觉是疹痘便服之。服之而汗出者，服调中散。服薄荷散若作寒热，脉反迟者，进脱齿散以温之。详其理，非下药之法也，实者服之未必安，虚者用之必危殆。

　　参苏饮（方见急惊） 人参羌活散（方见急惊）

　　羌活散 此方，初热暂用，兼治惊搐。

　　羌活（一钱二分） 独活 荆芥（各八分） 前胡 防风（各一钱） 柴胡 白芷 蝉蜕甘草（各四分） 细辛（一分）

　　上，加薄荷三叶，水一钟，煎五分，不拘时服。发搐及热盛不退者，暂服。煎熟用制砂调下，治搐如神。

　　人参败毒散 治伤风、瘟疫、风湿，头目昏眩，四肢痛，憎寒壮热，项强，目睛疼。

　　寻常风眩拘倦，风痰身体项疼，及咳嗽鼻塞，声重寒热，并治之。

　　柴胡 前胡 川芎 枳壳 羌活 独活 茯苓 桔梗 人参（各一两） 甘草（半两）

　　上为粗末。每服三钱，生姜薄荷煎。

　　李氏败毒散 治初热壮盛等证。

　　即前败毒散加升麻、荆芥、牛蒡子、蝉蜕、山楂、地骨皮、薄荷、紫苏、紫草。

　　减独活、柴胡、茯芩、人参。

　　如热甚，加柴胡、黄芩。夏，加香薷。冬，加麻黄。泻，加猪苓、泽泻。

　　上，姜一片，水煎，临服加葱白汁五茶匙。

　　正气散甘草（炙，三分半） 陈皮 藿香（去梗） 白术（各五分） 浓朴（姜制） 半夏（姜制，各一钱半）

　　上细切，作一服，加生姜三片，大枣一枚，水煎服。

　　调解散青皮 陈皮 枳壳（麸炒） 桔梗（去芦，炒） 人参 半夏（炮七次） 川芎 木通 干葛（各四分） 甘草 紫苏（各二分）

　　上细切，作一服，加生姜三片，大枣一枚，水煎服。一方，加紫草、糯米。

　　苏解散 治痘初壮热，头疼腰痛，腹疼作胀，一切热毒甚者。

　　紫苏 葛根 防风 荆芥 白芷 蝉蜕 紫草 升麻 牛蒡子 木通 甘草（各等分）

　　上，加灯心葱白各七根，水煎，热服。

　　和解汤 解表和中。

　　升麻 干葛（各一钱半） 白芍（一钱） 人参 防风（各七分） 川芎（八分） 甘草（五分）

　　上，用姜一片，水煎服。

　　上十七方，发表平剂。

　　王朝奉四物解肌汤芍药 黄芩 升麻 葛根每服四钱，水一盏，煎至七分，去滓服。或云，小儿伤寒疫疠，潮热疮疹，五日已衰，疑似不能辨别者，并皆辛凉之剂调之，即以四物汤解肌之类。海藏云：此论即有表也，若内伤腹中有物，未得大便而发热者，当以食药去其物则可，若得便后，仍发热在表者，亦宜此解肌汤，比钱氏升麻葛根汤减甘草，加黄芩，以有表热之意也。

　　防风苍术汤 治小儿邪热在表，恶风恶寒，疮疹未出，可解表、发 疹。

　　防风 甘草（炙。各半两） 苍术 石膏（各一两） 川芎 黄芩（各二两）

　　上为粗末。每服二钱，生姜三片，薄荷七叶，水煎，日二服。

　　双解散 即防风通圣散、益元散、二方也。

　　防风 川芎 当归 白芍药 薄荷叶 大黄 连翘（各五分） 石膏 桔梗 黄芩（各八分）

　　白术 桂枝 荆芥穗（各二分） 滑石（二钱四分） 甘草（一钱）

　　上，锉细。加生姜三片，水二盏，煎至一盏，去滓，温服，无时。

　　葛根橘皮汤 治冬温未即病，春被积寒所折不得发，至夏热得其寒解，冬温始发，肌肉斑斓，瘾疹如锦纹、而咳，心闷，但呕吐清汁，服此。

　　葛根 橘皮（去白） 杏仁（去皮尖） 知母 黄芩 麻黄（去节） 甘草（炙）

　　上锉散，等分，每服抄三钱，用水一盏，同煎半盏，去滓，温服，不拘时候。

　　上四方，辛凉之剂，表有实热者宜之。

　　五积散白芷 川芎（各三分） 桔梗（一分半） 芍药 茯苓 甘草（炙） 当归 桂枝 半夏（各二分） 陈皮枳壳 麻黄（各五分） 苍术（一钱） 浓朴（四分）

　　上，除桂枝、枳壳二味别为粗末外，一十二味锉细，慢火炒令转色，摊冷，次入二味末，令匀。水一盏半，生姜三片，煎至一盏，去滓，温服无时。

　　桂枝葛根汤桂枝 葛根 赤芍药 升麻 防风 甘草（各一钱）

　　上锉细。加生姜三片，淡豆豉一钱，水一盏，煎七分，去滓，温服无时。

　　柴葛桂枝汤柴胡 葛根 甘草 桂枝 防风 人参 白芍药（各等分）

　　上锉细。加生姜三片，水一盏，煎七分，去滓温服，不拘时。

　　上三方，辛温之剂，表有寒邪者宜之。

　　〔攻里〕大便酸臭，不消化，畏食或吐，乃内伤饮食，宜枳术丸，伤冷食饮，神应丸。

　　紫霜丸（变蒸） 神应丸 枳实丸 枳术丸（俱大科伤食）

　　七物升麻丸升麻 犀角 黄芩 朴硝 栀子仁 大黄（各二两） 淡豉（二升，微炒）

　　共为末，蜜丸如黍米大。凡觉四肢大热，大便难，即服，取微利为止。

　　备急丸木香（二钱半） 大黄 牵牛末（各五钱）

　　上为细末，神曲糊丸，绿豆大。每服五七丸，食前，山楂煎汤下。

　　〔和中〕加味四君子汤人参 白术 茯苓 砂仁 橘红（各一钱） 甘草（五分）

　　水一钟，煎六分，食前温服。

　　和中散浓朴（姜汁制，炒，一钱半） 人参 白术 茯苓（各一钱） 干姜（炮） 甘草（炙。各六分）

　　姜、枣煎服。

　　〔六一例〕六一散 治诸热证，暂用。

　　桂府滑石（水飞过，六两净） 大甘草（去皮，为末，一两）

　　上，和匀。每用一钱，薄荷汤或冷水调下。内加制辰砂三钱，名辰砂六一散，治狂言、发搐、惊闷，用防风、荆芥、薄荷、天麻、煎汤，候冷，调下。更加牛黄三钱，缠豆藤三钱，名退火丹，治痘初出时大热不退，及标影稠密成片者，用紫草、木通、蝉蜕、地骨皮、红花、牛蒡子、片黄芩、灯草、各等分煎汤，候冷，调下，能减标稀痘，极良法也。本方加郁金，名牛黄六一散，治痘后疮疖毒壅，及天行瘟疫，冷水调下，多服大效。

　　大灵丹 治壮热颠狂，惊搐谵语，红紫斑焦干陷，一切恶证。

　　白滑石（飞过三两） 雄黄（飞过） 犀角（各三钱） 辰砂（飞过三钱半） 牛黄 冰片（各一钱）

　　麝香（五分）

　　上研极细，和匀，用升麻、甘草、防风、薄荷、灯草、牛蒡子、红花、紫草、黄连各三钱，水二碗，煎至半碗，细绢滤去滓，加蜜四两同熬，滴水成珠，和前药丸，如小龙眼大，金箔为衣。每用一丸，灯心汤下，暑月冷水化下。

　　无比散 初热服之，甚能稀痘，又治痘夹黑点子，及黑陷、黑痘、等证。

　　辰砂（一钱） 冰片 麝香 牛黄（各五分，如无牛黄用牛胆南星代之） 腻粉（二钱）

　　一方，有蟾酥。

　　上，研细末。一岁儿服一字，大者五分，刺猪尾血三两点，新汲水调和送下，取下恶毒如烂鱼肠、葡萄穗状，即愈。

　　小无比散 治痘壮热口渴，小水涩，大便秘，口气热，烦躁不宁，或焦紫，或红斑，自发热至起壮时有热者，皆可用，痘后余热亦可用。

　　桂府滑石（飞过，六两） 石膏（飞过，一两） 粉草 寒水石（各五钱） 郁金（蝉肚、小者，甘草汤煮干，为末，七钱）

　　上，俱制净末，和匀。每五岁者服二钱，大人再加。冬月，灯心汤下。夏月，井水调下。热甚不解者，井水磨犀角汁调下。若红紫顶陷不起，加穿山甲末一分、麝香半分、紫草煎汤加酒一二匙，调下，即起。

　　大无比散 治热毒太甚，惊狂谵语引饮，痘疮红紫黑陷。

　　桂麻滑石（飞过，六两） 粉草（一两） 辰砂（飞，三钱） 雄黄（飞，一钱）

　　上为末。每三五岁服一钱，十岁服二钱。发热之初，用败毒散调下，亦能稀痘。

　　若报痘后，用灯心汤下。

