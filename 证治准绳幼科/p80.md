<!-- { "loadSidebar": true } -->
　　当归身 白术（各一钱） 陈皮 木通 犀角屑 人参 茯苓（各五分） 甘草（炙，少许）

　　上，分二帖，煎服。

　　消风散人参 羌活 川芎 甘草（炙） 防风 荆芥穗 白茯苓 蝉蜕（去毒） 浓朴 白僵蚕（炒） 陈皮（去白） 藿香叶（各半两）

　　上为末。每服二钱，茶清调下。

　　紫草快 汤（见形出不快） 东垣消毒散（大法） 参 四圣散（灌脓） 八珍汤（虚羸）

　　柴胡栀子散（热） 六味地黄丸（肾） 五味异功散（吐泻） 四物汤（失血） 补中益气汤（虚羸）

　　当归补血汤治痘疮血气亏损发搐，热渴喜饮，脉洪大而虚，重按如无者。（发热）

　　卷之五·心脏部三　痘疮（中）

　　自汗

　　自汗者，不因发散而自然汗出也。卫气者，卫护皮肤，肥实腠理，禁固津液，使不得妄泄也。痘疹之火，由里达表，干于卫气，皮肤为之缓，腠理为之疏，津液外泄，故自汗也，凡病自汗，宜遽止之。疮疹初出，自汗实为美证，乃阴阳气和，荣卫通畅，邪气不留，易出而解也。又，心主汗，诸疮皆属于心，自汗出者，毒瓦斯外泄也，虽然热之甚者，亦为汗解，身复清凉，此毒散也。若汗出不止，其热反剧，此邪气并于阳而阳虚，宜敛汗固表，清热解毒，使卫气充实，无痒塌溃烂之患。保元汤（大法）当归六黄汤（盗汗）主之。如疮已收较，痂皮脱落自汗者，此气虚也，宜补阳救阴，使气无泄，十全大补汤（汗）主之。若更不止，调败蒲散同服，外用温粉扑法。薛氏云：靥后最宜审治，若血虚者，用当归补血汤（虚热）。气虚者，用四君子汤加黄 。气血不足者，十全大补汤。

　　饮食自汗者，小异功散（吐泻）加黄连、五味子、乌梅肉。睡中汗出，心有热也，其汗上至头，下至颈，不过胸者，乃六阳虚汗也，不须治之。上至颈，下至脐者，此胃虚也，保元汤（即参 饮见大法）不止，调败蒲散同服。自汗者，血之所化，阴气不能闭藏，所以睡则汗出，痘家当以补血为主，若当归补血汤、六味地黄丸、八珍汤、人参养荣汤之类，皆可因证施治。自汗面赤作渴，手足 汗多者，胃热也，泻黄散（脾）人参白虎汤（发热）加黄连主之。诸证退，以小异功散加山栀仁、麦门冬调之。有食积内热自汗者，四君子加曲 。自汗发搐流涎者，肝木侮土也，小异功散加钓藤。搐减，去钓藤加柴胡主之。丹溪谓自汗不妨，盖指初出并其汗之不甚者言耳，若汗出过多，最能虚人，未靥之际，恐致气血虚而不能结痂，既靥之后，尤防血脱阴虚，阳无所附矣。汗出如油，发润如洗，喘不休者，此为肺绝之候，死不治。

　　浮麦散浮麦不拘多少，炒香，每服三五钱，水煎服，治胃虚自汗。

　　败蒲散（一名止汗散）

　　用故蒲扇烧灰，每服三钱，温酒调下，无时服。

　　温粉扑法黄连 牡蛎粉 贝母（各半两） 粳米粉（一升）

　　上为细末。敷于身上。

　　卷之五·心脏部三　痘疮（中）

　　失血

　　〔万〕气为阳，血为阴，阳主动，阴主静，人身之血，不可妄动也。经曰：阳络伤则血外溢，血外溢则衄血，阴络伤则血内溢，血内溢则后血。今疮疹之火熏灼于里，迫血妄行，血亦随火而动，阳络伤则血从上焦出，或衄血，或呕血。阴络伤则血从下焦出，或溺血，或便血。阴阳俱伤则血上下出也。诸失血惟从鼻出者，或有可治之理，其余皆死证也。亦有痘疮灌烂，不能收较，出血不止者，此阳疮出血，亦不可治。〔张〕所云血之妄行，从口、从大小便、从阳疮，或痘毒而出者，悉皆不治，盖指出之多而不止者言之耳，若初出之时，苟详推其因而善为清理，岂俱无生者耶。若痘疮赤痛，烦热作渴，或便血、或衄血，先用犀角地黄汤（失血）。次用加减大紫草散（痘灰白）去黄 加木通主之。吴氏治诸失血，始终用犀角地黄汤加山栀、芩、连、白芍药，有初出时衄血不止，用下药而得效者。〔薛〕一小儿痘后，非衄血，即便血，痘痕赤白靡定，手指冷热无常。余谓此元气虚，而无根之火，倏往忽来也。朝用补中益气汤，夕用五味异功散，各二十余剂而愈。后因劳心复发，仍用前二药为主，佐以十全大补汤而愈。

　　犀角地黄汤 治痘疹并麻疹与衄血便血者可服。

　　牡丹皮 犀角 赤芍药 生地黄热盛者，加酒炒黄连。若有瘀血停胸，加醋制大黄。若口鼻出血，加大蓟茅根。若小便去血，去大黄、加小蓟，水煎服。

　　二宝散 治痘紫色，发热鼻衄，小便如血，口渴乱语。

　　犀角 玳瑁二味磨汁，顿服，即愈。

　　【衄血吐血】〔薛〕《痘疹方》云：若痘发之际，正宜微见，与发汗同体，然血与汗虽殊，其源则一，盖痘疹乃秽血所发，邪结肺胃，毒瓦斯自然上越也。若见此证，不可妄投以药，恐治失其宜，瘀蓄者不出，而已出者复伤，反生变证也。若作渴饮冷，手足并热，此毒瓦斯炽盛，而血上溢也，宜用《圣济》犀角地黄汤。若肺经热毒而鼻衄，用地黄清肺饮。胃经热毒而吐血，亦用《圣济》犀角地黄汤。若肠胃热毒而便血，亦用之。作渴饮汤，手足不热者，脾肺气虚不能摄血而妄行也，宜用五味异功散。若出血作渴烦躁，面赤色者，血脱也，宜用当归补血汤。

　　一小儿衄血，上寸脉数。此肺金有火也。用泻白散而血止，但四肢倦怠，用益气汤而愈。一小儿痘疮赤色，吐血发热。此胃经热毒也。先用《圣济》犀角地黄汤，诸证渐愈，又用五味异功散而痊。〔万〕疮疹发热失血，皆非佳候，但从鼻出者，此火刑于肺，鼻为肺之窍，宜泻火凉血清肺，以玄参地黄汤调郁金末、加茅根汁、磨京墨汁饮之，衄止者佳，一向不止者，不治。

　　玄参 地黄汤玄参 生地黄 牡丹皮 栀子仁（各一钱半） 甘草 升麻（各半钱） 白芍药（一钱）

　　上锉细。加炒蒲黄半钱，水一盏，煎七分，去滓，温服。

　　斩关散 痘紫发热，鼻红不止。

　　生地黄 牡丹皮 黄芩（各五分） 升麻（三分） 藕节 茅根（各一钱） 绿豆（四十九粒）

　　上，水煎服。

　　【便血】凡痘子大便出血者，看其血来何如，又看是何时，如疮子正壮，大便数日未行，血从粪出者，此肛门伤血出也。如疮已收，大便脓血者，此倒靥之血也。非此二类，但溺血便血者，乃脏腑败坏，阴血妄行，必死之候。〔薛〕闻人氏云：痘疹大便下血或黑粪，若睡而不醒，是为恶候，乃内热盛也，用犀角地黄汤、抱龙丸、小柴胡汤加生地黄主之。窃谓前证若寒热作渴，小柴胡加生地黄。发热体倦，用五味异功散加当归。口干作渴，用人参白术散。大凡作渴引饮发热者属实热，作渴饮汤手足不热者属虚热，手足逆冷者属虚寒，治者审之。

　　一小儿痘疮下血，且不起发。先君谓气血不足。用紫草快 汤加参、 、归、术，血顿止，疮顿起，用八珍汤而愈。一小儿痘疮下血，小便赤色，疮色如赭，发热饮冷，二便不利。先君谓心小肠实热。用八正散，后用解毒防风汤（痘证治大法）及饮芹菜汁、而痊。一小儿痘将愈而便血，面白恶寒，大便欲去而不去。余谓此元气虚而下陷也。用益气汤。不信，服凉血之剂，致吐泻腹痛而殁。一小儿痘将愈，患便血，面白恶寒，手足并冷，脉沉细如无。余谓阳气虚寒，欲用人参、姜、桂。不从，翌日而死，手足青黑，惜哉。一小儿出痘三四日，大便下血，日有数滴，至八日不能起。御医钱春林谓其脾气虚寒。用木香散二剂，加丁香十一粒、人参五钱，次日痘起有脓，由是血止，二十余日而愈。

　　【溺血】〔袁〕痘两三日而小便溺血者，名为沁砂红，盖因枭毒辏于心，心失其主，而血随毒激，故奔散而妄驰，心通小肠，注于膀胱而溺血也，或如黑豆汁，或如苏木水，痛者易治，不痛者难治。

　　主方木通 生地黄 黄 赤芍药 犀角 地榆 升麻 紫草 车前叶（多用） 灯草水煎服。痛，加甘草稍、滑石、山栀。

　　余治此痘，要在于清心解毒，使阴血总归于荣，升麻黄 ，贵宜详察而投，不可执方以害人也。若便如黑豆汁者，毒已冲心而荣元已离，十亡八九，致有小便涩，留结血条如绵线寸长，欲尿则号哭，痛不可忍者，急用炒山栀末、青龙须草汁调服，再以木通汤饮之，可也。

　　【 裂出血】〔薛〕闻人氏云：痘疮大便不通，小便如血，或结痈毒，身痘破裂，乃内火炽盛，失于解利，急用犀角地黄汤、小柴胡汤加生地黄、四顺饮之类治之。窃谓前证若心脾热盛，用犀角地黄汤。心肝热盛，用小柴胡汤加生地黄。若大便不通，先用四顺饮，次用犀角汤。苦色赤 痛，二便不通，急用活命饮加硝黄。若色赤痛，恶寒发热，用活命饮加麻黄。若因乳母怒火，用加味逍遥散、加味归脾汤。

　　卷之五·心脏部三　痘疮（中）

　　不能食

　　（灌浆落痂二门参看）

　　凡痘家，能食者不问稠密皆吉，不能食者痘虽疏亦难发难靥，疮密者危。盖人绝水谷则死，表里皆病则困也。有欲食而不能食者，必喉舌有痘作痛，艰于吞嚼也，以烂粥米饮频频与之，以助脾胃之气，更以甘桔汤加牛蒡子以解咽喉，利胸膈也。〔翁〕夫痘疮之出也，固赖元气以发之，而元气之壮也，必滋乳食以养之，自四五日以至痂落之后，饮食不减，二便如常，虽不起发，不红绽，或陷塌，用药得宜，可保无虞。使乳食减少，兼以泄泻，则元气自此而日衰，虽无前证，日后必至药亦难效，去生远矣。故四五日前而不食者，此毒盛于里，犹可治也，至六七日后而不能食者，杂证百出，行浆不实，虽药之，亦何益哉。有禀受壮实，又发于五岁之外者，又不可以例论也。有痘已痂起而不食，宜调脾胃，若痘起而倍能食，乃胃中宿热消谷，能食而大便秘，宜四顺饮之类微解之，恐胃热不去，为口疮。又有脾胃壮实能食，大便如常，不必服药。此治痘者、可不知所审耶。〔张〕不食，有虚实之异，其人怯弱，精神慢而不食，或因犯胃气脏腑自利而不食者为虚，当温养之，益黄（脾）理中（吐逆）姜附、辈主之。身热中满而不食者为实，当清利之，白虎汤（发热）五苓散（惊）辈主之。如腹胀不食，口角流涎者，小异功散主之（吐泻）。

