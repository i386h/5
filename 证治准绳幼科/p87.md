<!-- { "loadSidebar": true } -->
　　生地黄 熟地黄 天门冬（去心） 麦门冬（去心） 枇杷叶（去毛） 枳壳（炒） 黄芩（去心） 石斛（去苗） 甘草（炒） 山茵陈上各等分，为粗末。每服二钱，水一盏煎，食后温服。牙齿肿痛，则含嗽并服。

　　（海藏云：甘露饮、为血剂）

　　地黄丸 治小儿痘疹口疮、喉肿痛、牙疳臭烂。

　　天门冬 麦门冬 玄参（各三两） 甘草 薄荷（各一两）

　　上为细末，生熟地黄汁和丸，樱桃大。每服一丸，温蜜水化服。

　　甘桔防风汤 痘疹后余毒咽喉痛。

　　桔梗 甘草 防风（各等分）

　　上锉散。每服三钱，水一盏，煎至六分，空肚温服。忌酒姜椒热物。

　　玄参升麻汤 治痘疹后余毒咽喉肿痛。

　　升麻 玄参 甘草（各半钱）

　　上锉散。水一盏，煎六分，并渣温服。 疹热甚，凉服。

　　射干鼠粘子汤 治痘疹后痈疽疮毒。

　　鼠粘子（二钱） 升麻 甘草 射干（各五分）

　　上锉散。水一盏，煎六分，空肚服。忌鱼腥葱蒜。

　　玉镇匙 点咽骨肿痛或垂下，及喉舌强硬等证。

　　硼砂（一钱） 朴硝（五分） 僵蚕（一条） 片脑（半分）

　　上，为极细末。咽喉肿痛，每用少许，以竹管吹之。

　　加减射干鼠粘汤 治痘证热毒上冲，咽喉肿痛。

　　射干 山豆根 白僵蚕（各一钱一分） 鼠粘子 紫草茸 紫菀（各一钱二分） 桔梗 石膏诃子 木通（各一钱） 升麻 蝉蜕（各八分） 甘草（五分）

　　上，锉为粗散。每服四五钱，水煎，食远服。

　　利咽解毒汤 治痘咽喉痛，首尾皆可用。

　　山豆根 麦门冬（各一钱） 牛蒡子（炒） 玄参 桔梗（各七分） 甘草（二分） 防风（五分） 绿豆（四十九粒）

　　上，水煎服。

　　三黄熟艾汤 痘后咽塞喉痹。

　　黄连 黄芩 黄柏 艾叶各等分，水煎服。

　　卷之六·心脏部四　痘疮（下）

　　腰痛

　　疮疹发热，先腰痛者最忌。经曰：腰者，肾之府也。又曰：太阳所至为腰痛。盖足太阳膀胱经为十二经之首，其脉侠脊，入循膂，络肾，疮疹之毒起于右肾之下，循足太阳膀胱散于诸经，乃邪由里传表也，如初发热其腰即痛，此邪由膀胱直入于肾，故关节不利而腰痛，亟解毒以泻少阴之邪，发表以通太阳之经，使邪气不得以深入，疮虽稠密，或可愈也。治若少缓，则太阳之邪由表以传于阳，少阴之邪由里以传于阴，表里受病，阴阳俱伤，荣卫之脉不行，脏腑之气皆绝，或为黑陷，或为痒塌，终莫能救矣。

　　凡发热便腰痛者，先服人参败毒散（初热），次服五苓散加独活、细辛主之。

　　〔薛〕痘疮而见腰痛证者，皆因肾经虚怯，相火内燥，真阴不能胜邪，故腰作痛也，急服地黄丸以防变黑归肾，乃克有济。大抵此痘因禀赋肾家精气不足，故目睛多白，俗谓之折腰痘是也，若平素面白，眼白睛多，行迟语迟者，出痘必归肾经，预为调补肾气，庶免此患。一小儿十三岁，眼睛多白，或时面赤，常患颈痛，尺脉洪数。先君谓禀肾气虚。用地黄丸料煎服而愈。至十五岁出痘，先君云须多服前药，仍用地黄丸、益气汤，更加倦怠，乃以地黄丸大剂煎与恣饮，又用大剂八珍汤，痘渐出如式，恪服前药，至期岁，二药计十七斤余而愈。先君每见婴儿白睛多，面色白，或色赤，令其预补脾肾，以防出痘，但信者少耳。一小儿出痘，腰痛、足热、发渴。此禀肾虚火动也。先君用大剂加减八味丸料煎与恣饮，诸证渐退，佐以大剂八珍加紫草、糯米数剂，脓渐灌，仍用前药而结痂，用八珍汤而靥。

　　一小儿出痘将愈，因停食泄泻，作渴腰痛。此脾肾虚弱也。先君用加减八味丸料及五味异功散，渴泻顿止，又与六味丸料及八珍汤而靥。一小儿面色常白，目睛多白，时常腰痛，两足时热，冬不衣绵，年九岁。先君谓禀肾虚。令每日服地黄丸，至十岁出痘，腰痛发渴，面赤饮冷，用地黄丸每剂加肉桂半钱，煎与恣饮，数剂之后，热渴顿止，腰痛顿愈，却去肉桂，仍与服之，至五十余剂而靥。

　　加味地黄丸熟地黄（酒浸，蒸透，晒干、八两，酒拌，杵膏） 山茱萸肉 干山药 五味子（炒。各四两） 泽泻白茯苓 牡丹皮 鹿茸（炙。各三两） 肉桂（浓者，去皮取肉一两，发热者，以此加之，引虚火归肾经，而热自止也）

　　上，各另为末，入地黄和匀，量入米糊丸服。煎服更好。

　　羌活当归汤 治腰背痛，初发热时便宜服之。

　　羌活 当归 独活 防风 川芎 黄柏（各一钱） 柴胡（一钱五分） 桂枝（七分） 栀仁 红花（各八分）

　　酒水各半，煎服。又方，治腰痛，有苍术、汉防己。

　　如神汤 治腰痛。

　　当归 桂皮 玄胡索各等分，为末。酒下二三钱。

　　卷之六·心脏部四　痘疮（下）

　　腹痛

　　〔娄〕痘腹痛，多是痘毒，当临证消息。〔万〕《内经》腹痛皆属于寒，惟有一证为热，疮疹腹痛，皆属毒热也。诀云：发热肚中痛， 疮腹内攻，发多防不透，发少更防痈。是已。或有兼食积者。〔翁〕痘疹腹痛者，由毒郁于三阴，脐以上属太阴，当脐属少阴，小腹属厥阴，须分别之。腹胀者，毒聚于肠胃也，治法俱当升发解利痘毒，兼分利小便，使毒瓦斯上下分消，则痛与胀自止，故曰：痛随利减，胀以利消。俗医以浓朴行滞气而不知升发解利，非其治矣。亦有乳食停滞不消化而腹胀者，当以升发解利药中，加消食之剂，所伤之物，当审其寒热。

　　又有数日大便者，大便行而痛胀自止，亦未可骤用硝黄也。

　　定痛散 伤寒肚痛，及冷气痛。

　　神曲 香附（各一钱） 山楂（二钱） 良姜 当归 甘草（各五分）

　　上，用姜三片，枣二枚，水煎服。手足逆冷，加大附子二分。

　　桂枝芍药汤 治腹痛。

　　桂枝 炙甘草（各一钱） 白芍药（酒炒，二钱）

　　生姜三片，枣二枚，水煎服。

　　黄连汤 治热毒在胃腹痛，时或欲吐。此药能升降阴阳。

　　黄连 炙甘草 干姜 桂枝（各二钱） 半夏 人参（各八分）

　　枣二枚，水煎服。

　　一味异功散 治小儿诸般钓证，角弓反张，胸膈脐凸，以透明没药为末，姜汤调下。

　　《绍定论》云：病有似是而非，若同而异者。盖肢体厥冷而腹痛者，此毒瓦斯在里也，若不审谛，必作极冷治之，反与热药，为害愈深。未冷极者不问有无寒热，肢冷腹痛，必大便自利，蜷卧恶寒，今身热肢冷，腹痛大便不通，乃热毒在里，热甚则发厥，仲景所谓热深厥亦深也。伏热深而疮疹不出者，宜以蝉蜕末水煎服之，已出者亦可服，毒瓦斯得泄，则四肢温暖，腹痛自止矣。前人论腹痛有虚实，肠鸣自利而腹痛者为虚痛，是冷也。腹满而不大便者为实痛，是热也。今腹中痛而不大便、又身热，耳尖冷，脚冷，为疮疹证明矣。又有疮疹始发，腹中有宿块而痛者，医不能辨，误作食积下之，多夭横矣。〔薛〕前证，痘未出而发热烦躁，或作渴饮冷，大便坚实，此热毒壅滞也，用疏利之药。

　　〔万〕凡发热腹中便痛者，此毒瓦斯内攻也，急宜发表疏里，桂枝大黄汤主之。亦有外邪与毒相并，致未尽出而腹疼胀满者，宜参苏饮去参、苓、加缩砂、陈皮，温而出之。若原无腹痛发热，二三日后大便不通而痛者，此燥屎与毒相并而痛也，三黄丸（热）、七物升麻丸（初热）、宣风散（痘发热）择而用之。有谵妄狂乱者，三乙承气汤主之（便秘）。

　　原无腹痛，或因饮冷水而痛者，此冷痛也，理中汤（吐利）加桂心。或因多食而痛者，此食积痛也，微则木香大安丸（伤食），甚则备急丸（伤食），丁香脾积丸（伤食）、原物汤下。原无腹痛，自利后痛者，此虚痛也，黄 建中汤加木香、青皮。发热自利，又腹痛者，此亦毒也，黄芩汤（吐利）加木香、青皮，或化毒汤主之。如疮乍出乍隐，此伏也，七物升麻丸。疮出尽者，再以紫草饮（出不快）大发之。疮不出者，勿治。〔张〕痘未出，有先作腹疼或腹中有块者，乃腹中先出也，不可投疏利之药，以戕贼胃气，但与和平匀气兼发散药，如升麻汤、参苏饮之类。

　　蝉蜕一物汤用蝉蜕二十一个，洗去泥，为末，水一盏，慢火煎至半盏，去滓，量儿大小温服之。如觉疮疹已出，便根据前服三五次，不是疮疹，亦无害。小儿疮疹欲发出，加甘草一钱五分，煎一盏，旋旋与服，累效。小儿伏所蕴积热毒，蝉蜕味咸寒可以制，况有暴感风作热，客于表者，蝉蜕亦治，风毒充于皮肤，瘙痒不止，惊痫夜啼，癫疾，寒热惊悸，皆宜服之。

　　桂枝大黄汤桂枝 白芍药（各二钱半） 甘草（五分） 大黄（一钱半）

　　上锉碎。加生姜一片，水一盏半，煎至一盏，去滓温服，食前。

　　桂枝芍药汤桂枝 白芍药 防风 黄 （炙） 甘草（各等分）

　　上锉细。加枣子二枚，水一盏，煎七分，去滓温服。

　　黄 建中汤黄 人参 桂枝 白芍药 甘草（各等分）

　　上锉细。加生姜三片，枣二枚，水一盏，煎五分，去滓温服。

　　化毒汤肉桂（五分） 白芍药 甘草（各一钱） 青皮 木香 枳壳（各七分） 山楂肉 连翘（各五分）

　　上锉细。水一盏，煎七分，去滓温服，不拘时。

　　（汪）一女伤寒，但腹痛甚，日夜啼哭，手足厥冷，渐至危殆。此时天时痘灾，吾疑或者痘症，遂取生猪血，急用脑麝和灌，一服得睡，须臾痘出而安，若非此方，则夭横矣。

　　〔万〕痘已出而腹痛，亦是毒在里未曾出透，亦宜桂枝大黄汤。起发不透腹痛者，陷伏也，亦宜三乙承气汤（便秘）及宣风散（痘发热）。〔薛〕痘已出，而不热躁，不饮冷，大便不实，此元气虚弱也，用白术散之类补之。

　　〔张〕出不快而腹痛者，活血散（即一味白芍药，见出不快）以姜汤调下。若毒瓦斯弥蔓，阳毒入胃，便血日夜无度，腹痛啼哭者，牛黄散主之。又有一等将成内溃之证而腹痛者，当预防之，七日前内溃，盖因风寒所中，腠理固密，阴阳二分，壅塞不通，其毒内攻，脏腑之间毒火炮炽，以致胃烂溃而成脓，口舌皆白，是其验也。此证极为惨毒，识者知痘毒未出之时，或有风寒阻隔，气粗热甚，身必战动，腹吐急疼者，是欲成内溃也，急以和解汤、升麻汤（初热）逐散寒邪，开泄腠理，纵毒而出，庶无此证，若证已成，而治之亦无及矣。

