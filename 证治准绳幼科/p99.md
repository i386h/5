<!-- { "loadSidebar": true } -->
　　黄连 青黛 孩儿茶 冰片 为末、吹之。

　　赴筵散 口疮神效。

　　薄荷 黄柏等分，为末。入青黛少许，搽之。

　　牙疳方 痘后余毒攻牙龈，疳腐。（内宜服甘露饮）

　　人中白（ ，三钱） 枯矾（二钱） 盐梅（七个， 存性） 麝香（一分） 白HT 子灰（一钱） 五谷虫（焙干，二钱）

　　为细末。先将葱茶洗去腐肉，须见鲜血，然后搽药。

　　大抵疮痘之后，遇有便秘、内热等证，须当解利，勿使余毒变生诸证也，解利之剂如三黄丸、四顺饮（并见发热）之类。若失于解利，致生诸证，须当用切中病源之药以急治之，不可缓治，令病势滋蔓，反害人也。今人不能究其病因，一概用不急之药，其意但欲逃差谬尔，何尝实能究其致病之由而药之耶。急治之中，惟在识其虚实，苟禀受既实，荣卫充壮，病后有热者，即与解利，缓治不可也。所禀怯弱，病后荣卫大虚，坐立振摇，饮食少者，却宜和缓之药以扶持之，候其饮食如故，荣卫既充，然后微微解利，未为迟晚。或至虚之人，不必解利，可也。

　　卷之六·心脏部四　痘疮（下）

　　水痘

　　小儿痘疮有正痘与水痘之不同，新安张季明云：其疮皮不薄，如赤根白头，渐渐赤肿，而有脓瘥迟者，谓之大痘，此里证，发于脏也。其疮皮薄如水泡，破即易干，而出无渐次，白色或淡红，冷冷有水浆者，谓之水痘，此表证，发于腑也。亦与疹子同，又轻于疹，发热一二日而出，出而即消，易出易靥，不宜燥温，但用轻剂解之，麦汤散主之，羌活散、消毒饮、麦煎散俱可服，又当服大连翘汤以解之。如心闷，烦蹂，发热，及大小便涩，口舌生疮者，通关散主之。水痘夹黑，出来黑水流，或手足冷者，前胡、甘草、生地、玄参、连翘、茯苓、木通、蝉蜕、麦门冬、川芎、陈皮、当归、生姜水煎服。

　　麦汤散 治水痘。

　　地骨皮 滑石 甘草（各半钱） 甜葶苈 麻黄 大黄 知母 羌活 人参（各一钱）

　　上锉散。水一盏，每服二三钱，小麦七粒，煎六分，不拘时温服，分二帖。

　　麦煎散 治小儿夹惊伤寒，吐逆壮热，表里不解，气粗喘急，面赤自汗。或狂语惊叫，或不语无汗，及瘾疹遍身赤痒，往来潮热。时行麻痘疹子余毒未尽，浑身浮肿，痰涎咳嗽。或变急慢惊风，手足搐搦，眼目上视，及伤风头疼，并治之。

　　滑石 地骨皮 赤芍药 石膏 白茯苓 杏仁 知母 甘草 葶苈子（炒） 人参麻黄（一两半）

　　上为末。每服一钱，麦子煎汤下。如初生芽儿，感冒风冷，鼻塞身热，喷嚏多啼，每一字，用麦子煎汤调下。一方，去地骨皮、滑石，加羌活、川芎，薄荷煎汤调下。

　　羌活散（初热） 消毒饮（即牛蒡荆芥甘草三味） 大连翘汤（便闷） 通关散（便闷）

　　按：水痘，今小儿患之者，大率无害，如无内证，不必服药，无事生事也。前后四方，不为轻剂，非热甚不解，二便秘涩，烦闷不宁，不宜轻服。

　　卷之六·心脏部四　痘疮（下）

　　麻疹

　　麻疹浮小而有头粒，随出即收，不结脓 ，北人谓之糠疮，南人谓之麸疮，吴人谓之痧，越人谓之喑，古所谓麻，闻人氏所谓肤疹是也。与前所谓脾为疹者不同。小儿有出一二次者，出轻而日数少者名奶疹子，出稍重而日数稍多者名正疹子，又，出于痘前者名奶疹子，出于痘后者名正疹子。初出亦与痘疮相似，但痘发于脏，麻发于腑，脏属阴，其病本深，故难出难收，而药于温平为宜。腑属阳，其病本浅，故易出易收，而药于清凉为宜。万氏云：痘大而 肿者，少阳三焦火也，阳道常饶，故大而肿。疹小而碎者，少阴心火也，阴道常乏，故小而密。三焦水谷之道路，脾胃主纳水谷，治痘专以脾胃为主。心肺属阳，而位乎上，心火旺则肺受之，治疹专以肺为主。观其咳嗽者，火炎则肺叶焦举也。鼻流清涕者，鼻为肺之窍，以火烁金而液自流也。目中泪出，肺热则移于肝，肝之窍在目也。或手掐眉目唇鼻及面者，肺热证也。按：既是心火刑肺金，即是贼邪，其证当重，何反轻于痘，余每治麻疹，但据见证以泻白散加减，大剂投之，即至危困之证无不愈者，其他时师用苦寒降火，辛温发表，而阽于危亡者不可胜数，安在其为心火刑肺也。春温、夏暑、秋清、冬寒，此四时之正气也，冬应寒而反温，阳气暴泄，火令早行，人感之者，至于来春必发疮疥，未出痘疹者，必感而出，虽曰胎毒，未有不由天行者，故一时传染，大小相似，但见疹痘之出，即宜先服三豆汤、代天宣化丸（二方俱见前预防）以预解之。麻疹初出，全类伤风发热，咳嗽鼻塞，面肿涕唾稠粘，全是肺经之证，有末传泄利者，有一起即兼泄利者，肺与大肠相表里，表里俱病也，惟不可触冒风寒，及于正蒸热时啖食，能变轻为重，不可不慎。麻疹形证亦同，有如发风疹疙瘩，拥起如云头，色赤成 ，随见随没者。有如粟米头糠，三番俱见而不没，至三日后方收渐没者。然皆谓之麻疹，其于欲出未出之际，当用发表之药发之，则易出易愈也。麻疹，有发热至十余日始见者，大抵主在发散肺经之热毒者、始事也，调理补养病后之元气者、终事也，其间或兼风，或兼痰，或伤食，并随宜加对证之药，其有变证，即随病用对证之药，要不乱投汤剂，则儿无事矣。疹喜清凉，痘喜温暖，此法人皆知之，然疹子初出，亦须和暖则易出，所以发苗之初，只要发出得尽，则毒便解，非若痘必苗而秀，秀而实，而后毒解也，痘子成实之时，若大温热，则反溃烂不收，是痘之后，亦喜清凉也，故治痘疹者，无过热，无过寒，温凉适宜，阴阳自和，是为得之。

　　【初热】痘疹发热之初，多似伤寒，惟麻疹则咳嗽喷嚏，鼻流清涕，眼胞肿，其泪汪汪，面浮腮赤，或呕恶，或泄利，或手掐眉目鼻面，此为异耳。轻者以泻白散合三味消毒散主之，重者以金沸草散主之，兼泄利者，合升麻葛根汤，以白芷代葛根。此余创立治法，用之无不效者，即十分危证，守而勿失，终于必济，每见诸书所定方，类皆苦寒辛凉发表之剂，不尽对证对经，恐有诛罚无过之失，用者详之。大抵疹欲出已出之际，虽寒勿用桂枝。虽虚勿用参术。虽呕而有痰勿用半夏、南星。大忌认作伤寒，妄汗妄下，汗之则增其热，为鼻衄，为咳血，为口疮咽痛，为目赤痛，为烦躁，为大小便不通。下之则虚其里，为滑泄，为滞下，多至不救，慎之慎之。〔万〕如手足稍微冷，恶寒而无汗，面色青惨而不舒，左额有青纹者，伤寒之热也。手足稍微温，发热有汗，面赤而光者，伤风之热也，并宜惺惺散（痘初热）发散之。目胞肿而右颊有青筋，发热而头额腹肚最甚，或兼呕吐腹疼者，伤食之热也，备急丸（痘初热）下之。面色青红，额正中有纹，手掌心有汗，时作惊惕，手络脉微动而发热者，此惊热也，泻青丸（肝）、牛黄清心丸（痘烦躁）主之。身热而倍能食，唇红颊赤，大小便秘，胁下汗者，此风热也，宣风散主之（痘发热）。以上诸热，久而不去，内外感发，则所蕴疮疹之毒，亦能乘间而出矣。疹子只怕不能得出，若出尽，则便毒解，故治疹子者，发热之时，当察时令寒暄，以药发之，如时太寒，以桂枝葛根汤发之。太热，以升麻葛根汤（俱痘初热）合人参白虎汤发之（痘渴）。不寒不热，以荆防败毒散发之（痘夹疹）。如兼疫疠之气，以人参败毒散发之（痘初热）。如尽一剂不出，再作本汤发之，外用胡荽酒（见形）以苎麻蘸酒遍身忧之，务令亟出。如三四作更不出，加腹中胀痛，气上喘促，昏闷谵妄者，必死证也。

　　泻白消毒散桑白皮 地骨皮（二味、自采鲜者，各三钱） 牛蒡子（炒研） 荆芥穗（各一钱半） 桔梗 甘草（各一钱） 浮萍（晒干，二钱）

　　上为粗末。每服三五钱，水一盏，煎六分，滤清服。

　　加味金沸草散旋复花（去梗） 麻黄（去节，水煮去沫，晒干） 前胡（去芦。各七钱） 荆芥穗（一两） 甘草（炙） 半夏（汤泡七次，姜汁拌炒） 赤芍药（各五钱） 鼠粘子（炒） 浮萍（各七钱）

　　上为末。每服三钱，生姜二片，薄荷叶三五片，煎。

　　防风解毒汤（如温暖之时，以此辛凉之药发之）

　　防风 薄荷 荆芥 石膏 知母 桔梗 甘草 牛蒡子 连翘 木通 枳壳 淡竹叶黄连解毒汤（如暄热之时，以此辛寒之药、发之）

　　防风 黄芩 黄连 荆芥穗 知母 石膏 黄柏（酒炒） 栀子仁 大青 玄参 甘草 桔梗 木通桂枝解毒汤（如大寒之时，以此辛温热之药、发之）

　　桂枝 麻黄（酒炒） 赤芍药 防风 荆芥 羌活 甘草 桔梗 人参 川芎 牛蒡子 生姜升麻解毒汤（如时暖时寒，以此辛平之药、发之）

　　升麻 干葛 荆芥穗 人参 柴胡 前胡 牛蒡子 桔梗 防风 羌活 赤芍药 淡竹叶 连翘 甘草上方，虽曰因时制宜，亦不可拘泥，如冬月亦有不宜麻桂而宜石膏者，正当以脉证为主耳，若株守而不知通变，必有失，不如用首二方之为妥当也。

　　发热六七日以后，明是疹子，却不见出，此皮肤坚浓，腠理闭密，又或为风寒袭之，曾有吐利，乃伏也，急用托里发表之剂，麻黄汤调柽叶散发之，外用胡荽酒（见形）蘸麻刮之。如一向未更衣者，毒甚于里，伏而不出也，以七物升麻丸解之，发之解之再不出者，死证也。

　　麻黄汤麻黄（去根节，制过） 升麻 牛蒡子（炒） 蝉壳（洗净，去足翅） 甘草（各一钱）

　　烦渴，加石膏末四钱。

　　上锉细。加腊茶叶一钱，水一盏，煎七分，去滓服。

　　柽叶散柽，亦名西河柳，亦名垂丝柳，青茂时采叶晒干，为末，每服一二钱，茅根煎汤调下。

　　疹子初发热时，未见出现，咳嗽百十声不止，上气喘急，面浮目胞肿，宜甘桔汤、消毒散、泻白散三方合用，内桑白皮，采鲜者多用，热盛烦渴，加石膏末、知母、黄芩、天花粉。

　　疹子发热，或自汗出，或鼻衄者，不须止之，亦发散之义，汗则毒从汗散，衄则毒从衄解，但不可太过，如汗太多，人参白虎汤（痘渴）合黄连解毒汤（痘烦躁），或黄连汤主之。衄太多，玄参地黄汤（失血）

　　茅花汤主之。

　　黄连汤黄连 麦门冬 当归 黄柏 黄芩 生地黄 黄水煎，去滓，调败蒲扇灰服之。

　　茅花汤茅花 真郁金 生地黄 栀子仁 黄芩水煎，调百草霜服。

