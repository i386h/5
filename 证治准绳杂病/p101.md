<!-- { "loadSidebar": true } -->
　　谓目病不治，忍待自愈，或治失其宜，有犯禁戒，伤其脉络，遂致深入，又不治之，致搏夹不得发散之故。或年之月、月之日，如花如潮，至期而发，至期而愈。久而不治，及因激发，遂成大害。

　　未发者，问其所发之时令，以别病本在何经位。已发者，当验其形证丝脉，以别其何部分，然后治之。

　　第八册　七窍门下

　　耳

　　【耳】属足少阴肾经。（《中藏》曰：肾者，精神之舍，性命之根，外通于耳。《素问》曰：肾在窍为耳，肾和则耳能闻五音矣。《灵枢·师传》曰：肾者主为外，使之远听，视耳好恶，以知其性。故耳好前居牙车者肾端正。注：牙车即颊车穴也，在耳下曲颔端陷中。耳偏高者肾偏倾，耳高者肾高，耳后陷者肾下，耳坚者肾坚，耳薄不坚者肾脆。《玄珠》曰：耳薄而黑或白者，肾败也。又属手少阴心经。《素问》曰：南方赤色，入通于心，开窍于耳。又曰：手少阴之络，会于耳中。）又属手太阴肺经。（李东垣曰：耳本主肾，而复能听声者，声为金，是耳中有肺水，土生于申也。

　　王太仆曰：手太阴肺络，会于耳中，肺虚则少气不能报息而耳聋）。又属足厥阴肝经。（《素问》曰：肝病气逆则耳聋不聪。朱丹溪曰：耳聋属热，少阳、厥阴热多）。又属手足少阳三焦胆，手太阳小肠经之会。（《灵枢》曰：少阳根于窍阴，结于窗龙，窗龙者，耳中也。《素问》曰：一阳独啸，少阳厥也，其终者耳聋。注：啸，耳中鸣如啸聋也。胆及三焦脉皆入耳，故气逆上则耳中鸣。又曰：少阳主胆，其脉循胁络于耳，故伤寒三日少阳受之，则胸胁痛而耳聋，九日少阳病衰，耳聋微闻。《灵枢》曰：手太阳所生病者，耳聋，目黄）。又属手足阳明大肠胃经。（《素问》曰：头痛耳鸣，九窍不利，肠胃之所生也。《灵枢》曰：聋而痛者，取手阳明。聋而不痛者，取足少阳。又曰：耳者，宗脉之所聚也。胃中空则宗脉虚，虚则下溜，脉有所竭者，故耳鸣）。又属足太阳膀胱经。（《素问》曰：太阳所谓耳鸣者，阳气万物盛上而跃，故耳鸣也）。又属手足少阴心肾，太阴肺脾，足阳明胃经之络。

　　（《素问》曰：此五络皆属于耳中，上络左角，邪客之则病）。

　　【耳前】属手足少阳三焦胆，足阳明胃经之会。（《素问》曰：上部人，耳前之动脉。注：在耳前陷者中，动应于手，手少阳脉气之所行也）。

　　【耳后】属手足少阳三焦胆经之会。（李东垣曰：少阳者，邪出于耳前后也。按此语并证上文）。

　　【耳下曲颊】属足少阳胆，阳明大肠经之会，又属手太阳小肠经。（《灵枢》曰：手太阳当曲颊）。

　　【曲颊前】属足少阳胆，阳明大肠经之会。

　　【前寸许】属手阳明大肠经。

　　【曲颊后】属足少阳胆经。

　　（《灵枢》曰：足少阳在耳下曲颊之后）。《保命集》云：夫耳者，以窍言之水也，以声言之金也，以经言之手足少阳俱会其中也。有从内不能听者主也，有从外不能入者经也。有若钟鸣者，有若钟声者，有若火 然者，各随经见之，其间虚实不可不察也。假令耳聋者，何谓治肺，肺主声，鼻塞者肺也。

　　何谓治心，心主臭。如推此法，皆从受气于始，肾受气于巳，心受气于亥，肝受气于申，肺受气于寅，脾受气于四季，此治法皆生长之道也。赵以德曰：耳者肾之窍，足少阴经之所主，然心亦寄窍于耳，在身十二经脉中，除足太阳手厥阴外，其余十经脉络皆入耳中。盖肾治内之阴，心治外之阳，合天地之道，精气无处而不交通，故清净精明之气上走空窍，耳受之而听斯聪矣，因此耳属二脏之窍也。于是诸经禀其阴阳五行，精明者皆上入之，所以宫商角征羽之五音，从斯辨矣。经曰：积阳为天，积阴为地，清阳出上窍是也。若二气不调则交通不表，故阳气者闭塞，地气者冒明。而阳气之闭塞者，或因烦劳，阴虚气浮；或因卫气不下，循脉积聚于上；或得于邪风与阳并盛；或因热淫之胜；或因三焦之火独光，而耳中浑浑 ；或因经脏积热所致；或因大怒气上而不下。夫如是者，皆由心气虚实不调。虚则不能治其阳下与阴交，实则恃阳强而与阴绝。经曰：至阴虚，天气绝是也。而地气之冒明者，或忧愁不解，阴气闭塞，不与阳通；或内外湿饮痞隔，其气不得升降，则耳中亦浑浑 ；或肾精脱，若热病之精脱，二者尺脉绝则死；或耳中因二气不和，结干耵聍塞之。夫如是，皆由肾气不和，虚则阴气微不能上交于阳，而阳是暴实，则阴气逆不纳其阳也。《灵枢》曰：肾气通于耳，肾和则能闻五音。五脏不和，则七窍不通。故凡一经一络有虚实之气入于耳中者，皆足以乱二脏主窍之精明。至于聋聩，此言暴病者也。若夫久聋者，于肾亦有虚实之异。左肾为阴主精，右肾为阳主气，精不足，气有余，则聋为虚。其人瘦而色黑，筋骨健壮，此精气俱有余，固藏闭塞，是聋为实，乃高寿之兆也。二者皆禀赋使然，不须治之。又有乍聋者，经曰：不知调阴阳七损八益之道，早衰之节也。其年五十，体重，耳目不聪明矣，此亦无治也。唯暴聋之病，与阴阳隔绝之未甚，经脉欲行而未通，冲击其中，鼓动听户，随其气之微甚而作嘈嘈风雨诸声者，则可随其邪以为治，补不足，泻有余，务使阴阳和平，自然清净之气上走耳中而听斯聪矣。曰若子所表，言水火同开此窍，何《原病式》之非温补耶。曰心在窍为舌，以舌非孔窍，因寄窍于耳，则是肾为耳窍之主，心为耳窍之客。以五脏开窍于面部，分阴精阳气言之，在肾肝居阴，故耳目二窍阴精主之；在心肺脾居阳，故口舌鼻三窍阳气主之。所以阴精主者，贵清凉而恶烦热；阳气主者，贵温暖而恶寒凉。洁古老人尝有是论，信耳目之不可以温补也。《仁齐直指》云：肾通乎耳，所主者精，精气调和，肾气充足，则耳闻而聪。若劳伤气血，风邪袭虚，使精脱肾惫，则耳转而聋。又有气厥而聋者，有挟风而聋者，有劳伤而聋者，盖十二经脉上络于耳，其阴阳诸经适有交并，则脏气逆而为厥，厥气搏入于耳，是为厥聋，必有时乎眩晕之证。耳者，宗脉之所附，脉虚而风邪乘之，风入于耳之脉，使经气否而不宣，是为风聋，必有时乎头痛之证。劳役伤于血气，淫欲耗其精元，瘦悴力疲，昏昏愦溃，是为劳聋。有能将适得所，血气和平，则其聋暂轻；其或日就劳伤，风邪停滞，则为久聋之证矣。外此又有耳触风邪，与气相击，其声嘈嘈，眼或见火，谓之虚鸣。热气乘虚随脉入耳，聚热不散，脓汁出焉，谓之脓耳。人耳间有津液，轻则不能为害，若风热搏之，津液结 成核塞耳，亦令暴聋，谓之耵耳。前是数者，肾脉可推，风则浮而盛，热则洪而实，虚则涩而濡。风为之疏散，热为之清利，虚为之调养。邪气并退，然后以通耳调气安肾之剂主之。

　　风虚耳聋，排风汤、桂星散、羊肾羹、鱼脑膏、磁石丸、姜蝎散。风热耳聋，犀角饮子、芍药散、犀角散、茯神散。耳聋皆属于热，少阳厥阴热多，宜开痰散风热，通圣散、滚痰丸之类。耳因郁聋，以通圣散，内加大黄酒煨，再用酒炒三次，后入，诸药通用酒炒。厥聋，和剂流气饮加石菖蒲，每服三钱，以生姜、葱白同煎，食后服。沉香降气汤、或苏子降气汤、不换金正气散、指迷七气汤。轻者吞来复丹，重者吞养正丹。凡治耳聋，皆当调气。气逆耳聋有三，肝与手太阳、少阳也。经云：肝气逆则头痛，耳聋不聪，颊肿。又云：太阳所谓浮为聋者，皆在气也。罗谦甫云：手太阳气厥而耳聋者，其候聋而耳内气满也。手少阳气厥而耳聋者，其候耳内浑浑 ，此皆气逆而聋也。治法宜四物汤吞龙荟丸降火，及复元通气散调气是也。耳聋有湿痰者，槟榔神芎丸下之。耳聋面颊黑者，为精脱肾虚。罗谦甫云：经曰，精脱者则耳聋。夫肾为足少阴之经，乃藏精而气通于耳，耳者宗脉之所聚也。若精气调和则肾脏强盛，耳闻五音，若劳伤气血兼受风邪，损于肾藏而精脱者，则耳聋也。然五脏六腑十二经脉有络于耳者，其阴阳经气有相并时，并则脏气逆，名之曰厥，厥气相搏，入于耳之脉，则令聋。其肾病精脱耳聋者，其候颊颧色黑。

　　手少阳之脉动，则气厥逆而耳聋者，其候耳内浑浑 也。手太阳厥而耳聋者，其候聋而耳内气满也。

　　宜以烧肾散主之。烧肾散、益肾散、补肾丸、苁蓉丸、肉苁蓉丸、桑螵蛸汤，肾虚有寒者宜之。《本事》地黄汤，肾虚有热者宜之。

　　第八册　七窍门下

　　耳

　　耳聋，少气嗌干者，为肺虚。东垣曰：脏气法时论云，肺虚则少气不能报息，耳聋嗌干。注云：肺之络，会于耳中故聋，此说非也。盖气虚必寒，盛则气血俱涩滞而不行也。耳者，宗气也，肺气不行故聋也。宜生脉散嚼下蜡弹丸。耳聋多恐者为肝虚。经云：肝虚则目KT KT 无所见，耳无所闻，善恐。治法用四物汤加防风、羌活、柴胡、菖蒲、茯神等分煎汤，服二十余帖，却用姜蝎散开之。本草云：肝虚则生姜补之是也。劳聋，宜益气聪明汤。头目不清，清神散。气闭不通，通气散，秘传降气汤加菖蒲。外治，通神散、通耳法、追风散、蓖麻丸、雄黄散、透耳筒、鲫鱼胆膏、蝎稍膏、鼠胆丸、鸡卵方、灸方、驴脂方、醋附方、龟尿方、干地龙方、鱼脑膏。

　　【久聋】蓖麻子丸、天雄鸡子方、通气散、水银方、大蒜方、胜金透关散。

　　【暴聋】蒲黄膏、龙脑膏，川椒、巴豆、菖蒲、松脂以蜡熔为筒子，内耳中，一日一易。或用雄黄一钱，巴豆肉一个，研细，葱涎和作锭子，纸卷塞耳中。或用凌霄花叶，杵自然汁滴耳中。罗谦甫云：夫卒耳聋者，由肾气虚为风邪所乘，搏于经络，随其血脉上入耳，正气与邪气相搏，故令卒聋也。娄全善云：暴聋皆是厥逆之气。经云，暴厥而聋，偏塞闭不通，内气暴搏也。又云，少阳之厥，暴聋是也。宜于前厥聋条求其治法。运气耳聋有四：一曰湿邪伤肾三焦聋。

　　经云：太阴在泉，湿淫所胜，民病耳聋，浑浑 ，治以苦热是也。二曰燥邪伤肝聋。经云：岁金太过，燥气流行，肝木受邪，民病耳聋无所闻是也。三曰火邪伤肺聋。经云：岁火太过，炎暑流行，肺金受邪，民病耳聋是也。四曰风火炎扰于上聋。经云：少阳司天之政，风热参布，云物沸腾，民病聋瞑。三之气，炎暑至，民病热中，聋瞑，治以寒剂是也。

　　第八册　七窍门下

　　耳

