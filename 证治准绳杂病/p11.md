<!-- { "loadSidebar": true } -->
　　以上诸虫，在人身中，居于肾脏，透连脊骨，令人思食，百味要吃，身体危羸，腰膝无力，髓寒骨热，四体干枯，眼见火生，或多黑暗，耳内虚鸣，阴汗燥痒，冷汗如油，梦多鬼交，小便黄赤，醒后昏沉，脐下结硬，或奔心腹，看物如艳，心腹闷乱，骨节疼痛，食物进退，有时喘嗽。其虫遇丑亥日食起，醉归肾俞穴中，四穴轮转，周而复始。俟虫大醉可医治，取虫后，补肾填精瘥。（育婴散）

　　第一册　寒热门

　　发热

　　凡病鲜有不发热者，而内伤外感，其大关键也，已各立门，详其治法。此又立发热门者，重在内伤，示人治热之都例也。《明医杂着》云：世间发热症类伤寒者数种，治各不同。张仲景论伤寒、伤风，此外感也。因风寒之邪感于外，自表入里，故宜发表以解散之，此麻黄、桂枝之义也。以其感于冬春之时，寒冷之月，实时发病，故谓之伤寒。而药用辛热以胜寒。若时非寒冷，则药当有变矣。如春温之月，则当变以辛凉之药，如夏暑之月，则当变以甘苦寒之药。故云伤寒不即病，至春变温，至夏变热，而其治法必因时而有异也。又有一种冬温之病，谓之非其时而有其气。盖冬寒时也，而反病温焉，此天时不正，阳气反泄，用药不可温热。又有一种时行寒疫，却在温暖之时，时行温暖，而寒反为病，此亦天时不正，阴气反逆，用药不可寒凉。又有一种天行温疫热病，多发于春夏之间，沿门阖境相同者，此天地之疠气，当随令参气运而施治，宜用刘河间辛凉甘苦寒之药，以清热解毒。以上诸症，皆外感天地之邪者。若夫饮食劳倦，为内伤元气，此则真阳下陷，内生虚热。

　　故东垣发补中益气之论，用人参、黄 等甘温之药，大补其气，而提其下陷，此用气药以补气之不足也。又若劳心好色，内伤真阴，阴血既伤，则阳气偏胜，而变为火矣。是谓阴虚火旺劳瘵之症。故丹溪发阳有余阴不足之论，用四物加黄柏、知母，补其阴而火自降，此用血药以补血之不足者也。益气补阴，皆内伤症也，一则因阳气之下陷，而补其气以升提之，一则因阳火之上升，而滋其阴以降下之，一升一降，迥然不同矣。又有夏月伤暑之病，虽属外感，却类内伤，与伤寒大异。盖寒伤形，寒邪客表，有余之症，故宜汗之。暑伤气，元气为热所伤而耗散，不足之症，故宜补之。东垣所谓清暑益气者是也。又有因时暑热，而过食冷物以伤其内，或过取凉风以伤其外，此则非暑伤人，乃因暑而自致之之病，治宜辛热解表，或辛温理中之药，却与伤寒治法相类者也。凡此数症，外形相似，而实有不同。治法多端，不可或谬，故必审其果为伤寒、伤风、及寒疫也，则用仲景法。果为温病及瘟疫也，则用河间法。果为气虚也，则用东垣法。果为阴虚也，则用丹溪法。如是则庶无差误以害人矣。今人但见发热之症，一皆认作伤寒外感，率用汗药以发其表，汗后不解，又用表药以凉其肌，设是虚证，岂不死哉。间有颇知发热属虚，而用补药，则又不知气血之分，或气病而补血，或血病而补气，误人多矣。故外感之与内伤，寒病之与热病，气虚之与血虚，如冰炭相反。治之若瘥，则轻病必重，重病必死矣。可不畏哉。内外伤辨，人迎脉大于气口为外感，气口脉大于人迎为内伤。外感则寒热齐作而无间，内伤则寒热间作而不齐。外感恶寒，虽近烈火不能除；内伤恶寒，得就温暖而必解。外感恶风，乃不禁一切风寒；内伤恶风，唯恶夫些少贼风。外感证显在鼻，故鼻气不利而壅盛有力；内伤证显在口，故口不知味而腹中不和。外感则邪气有余，故发言壮厉，先轻而后重；内伤则元气不足，故出言懒怯，先重而后轻。

　　外感头痛，常常而痛；内伤头痛，时止时作。外感手背热，手心不热；内伤手心热，手背不热。东垣辨法，大要如此。有内伤而无外感，有外感而无内伤，以此辨之，则判然矣。若夫内伤外感兼病而相合者，则其脉证并见而难辨，尤宜细心求之。若显内证多者，则是内伤重而外感轻，宜以补养为先。若是外证多者，则是外感重而内伤轻，宜以发散为急。此又东垣未言之意也。东垣云：五脏有邪，各有身热，其状各异，以手扪摸有三法：以轻手扪之则热，重按之则不热，是热在皮毛血脉也；重按至筋骨之分则热，蒸手极甚，轻摸之则不热，是热在筋骨间也；轻手扪之则不热，重手加力按之亦不热，不轻不重按之而热，是热在筋骨之上，皮毛血脉之下，乃热在肌肉也。此谓三法，以三黄丸通治之。细分之则五脏各异矣。肺热者，轻手乃得，微按全无，瞥瞥然见于皮毛上，为肺主皮毛故也。日西尤甚，乃皮毛之热也。

　　其证必见喘咳，洒淅寒热，轻者泻白散，重者凉膈散、白虎汤之类治之，及地黄地骨皮散。（海藏云：皮肤如火燎，而以手重取之不甚热，肺热也。目白睛赤，烦躁引饮，单与黄芩一物汤。丹溪青金丸、黄芩末粥丸，亦名与点丸，伐脾肺火，此二方泻肺中血分之火。

　　泻白散泻肺中气分之火。）心热者，心主血脉，微按至皮肤之下，肌肉之上，轻手乃得。微按至皮毛之下则热，少加力按之则全不热，是热在血脉也。日中大甚，乃心之热也。其证烦心心痛，掌中热而哕，以黄连泻心汤、导赤散、朱砂丸、安神丸、清凉散之类治之。（《千金》地黄丸、门冬丸、清心丸、火腑丹。导赤散泻丙，泻心汤泻丁，火腑丹丙丁俱泻。）脾热者，轻手扪之不热，重按至筋骨又不热，不轻不重，在轻手重手之间，此热在肌肉，遇夜尤甚。其证必怠惰嗜卧，四肢不收，无气以动。以泻黄散、调胃承气汤，治实热用之。人参黄 散、补中益气汤，治中虚有热者用之。肝热者，按之肌肉之下，至骨之上，乃肝之热，寅卯间尤甚，其脉弦。

　　其证四肢满闷，便难，转筋，多怒多惊，四肢困热，筋痿不能起于床。泻青丸、柴胡饮之类治之。两手脉弦者，或寅申发者，皆肝热也，俱宜用之。（当归龙荟丸、回金九、佐金丸。）肾热者，轻按之不热，重按之至骨，其热蒸手，如火如炙，其人骨酥酥然，如虫蚀其骨，困热不任，亦不能起于床。滋肾丸、六味地黄丸主之。以脉言之，则轻按之如三菽之重，与皮毛相得，洪大而数者，肺热也。如六菽之重，与血脉相得，洪大而数者，心热也。如九菽之重，与肌相得，洪大而数者，脾热也。如十二菽之重，与筋相得，洪大而数者，肝热也。按之至骨，举指来疾，洪大而数者，肾热也。

　　有表而热者，谓之表热。无表而热者，谓之里热。故苦者以治五脏，五脏属阴而居于内。辛者以治六腑，六腑属阳而在于外。故曰内者下之，外者发之。又宜养血益阴，身热自除。以脉言之，浮数为外热，沉数为内热。浮大有力为外热，沉大有力为内热。昼则发热，夜则安静，是阳气自旺于阳分也。昼则安静，夜则发热烦躁，是阳气下陷入阴中也，名曰热入血室。昼则发热烦躁，夜亦发热烦躁，是重阳无阴，当亟泻其阳，峻补其阴。昼热则行阳二十五度，柴胡饮子。夜热则行阴二十五度，四顺饮子。平旦发热，热在行阳之分，肺气主之，故用白虎汤以泻气中之火。日晡潮热，热在行阴之分，肾气主之，故用地骨皮散以泻血中之火。白虎汤治脉洪，故抑之，使秋气得以下降也。地骨皮散治脉弦，故举之，使春气得以上升也。气分热，柴胡饮子、白虎汤。血分热，清凉饮子、桃仁承气汤。（牵牛，味辛烈，能泻气中之湿热，不能除血中之湿热。防己，味苦寒，能泻血中之湿热，又能通血中之滞塞）骨肉筋血皮毛阴足，而热反胜之，是为实热。骨痿、肉燥、筋缓、血枯、皮聚毛落，阴不足而有热疾，是为虚热。能食而热，口舌干燥，大便难者，实热也。以辛苦大寒之剂下之，泻热补阴。经云：阳盛阴虚，下之则愈。脉洪盛有力者是已。不能食而热，自汗气短者，虚热也。以甘寒之剂泻热补气。经云：治热以寒，温而行之。脉虚弱无力者是已。《金匮》云：热在上焦者，因咳为肺痿。热在中焦者，为坚。热在下焦者，为尿血，亦令淋 不通。

　　《灵枢》云：肘前热者，腰以上热。手前独热者，腰以下热。肘前独热者，膺前热。

　　肘后独热者，肩背热。臂中独热者，腰腹热。肘后以下三四寸热者，肠中有虫。掌中热者，腹中亦热。又云：胃足阳明之脉盛，则身以前皆热。又云：胃中热则消谷，令人悬心善饥，脐以上皮热。肠中热则出黄如糜，脐以下皮热。盖胃居脐上，故胃热则脐以上热。肠居脐下，故肠热则脐以下热。如肝胆居胁，肝胆热则当胁亦热。

