<!-- { "loadSidebar": true } -->
　　《素问》皮部篇，黄帝问曰：余闻皮有分部，脉有经纪，筋有结络，骨有度量，其所生病各异，别其分部，左右上下，阴阳所在，病之始终，愿闻其道。岐伯对曰：欲知皮部，以经脉为纪者，诸经皆然。阳明之阳，名曰害蜚，上下同法，视其部中有浮络者，皆阳明之络也。其色多青则痛，多黑则痹，黄赤则热，多白则寒，五色皆见，则寒热也。络盛则入客于经，阳主外，阴主内。少阳之阳，名曰枢持，上下同法，视其部中有浮络者，皆少阳之络也。络盛则入客于经，故在阳者主内，在阴者主出，以渗于内，诸经皆然。太阳之阳，名曰关枢，上下同法，视其部中有浮络者，皆太阳之络也。络盛则入客于经。少阴之阴，名曰枢儒（一作 ），上下同法，视其部中有浮络者，皆少阴之络也。络盛则入客于经，其入经也，从阳部注于经；其出者，从阴内注于骨。心主之阴，名曰害肩，上下同法，视其部中有浮络者，皆心主之络也。络盛则入客于经。太阴之阴，名曰关蛰，上下同法，视其部中有浮络者，皆太阴之络也。络盛则入客于经。凡十二经络脉者，皮之部也。是故百病之始生也，必先于皮毛，邪中之则腠理开，开则入客于络脉，留而不去，传入于经，留而不去，传入于腑，廪于肠胃。邪之始入于皮也，溯然起毫毛，开腠理；其入于络也，则络脉盛色变；其入客于经也，则感虚乃陷下。其留于筋骨之间，寒多则筋挛骨痛，热多则筋弛骨消，肉烁 破，毛直而败。帝曰：夫子言皮之十二部，其生病皆何如？岐伯曰：皮者，脉之部也，邪客于皮则腠理开，开则邪入客于络脉，络脉满则注于经脉，经脉满则入舍于腑脏也。故皮者有分部，不与而生大病也。帝曰：善。皮肤属肺。经云：肺之合皮也，其荣毛也。又云：肺主皮毛，在脏为肺，在体为皮毛是也。毛折爪枯，为手太阴绝。经云：手太阴者，行气温于皮毛者也。气不荣则皮毛焦，皮毛焦则津液去。皮绝者，津液既去则爪枯毛折，毛折者，毛先死矣。

　　第八册　七窍门下

　　皮肤

　　属心实。经云：夏脉者心也，夏脉太过，则病身热肤痛，为浸淫。运气皮肤痛，皆属火邪伤肺。经云：少阴在泉，热淫所胜，病寒热皮肤痛。又云：少阳司天，火淫所胜，热上皮肤痛。又云：少阴之复，咳，皮肤痛。治以诸寒是也。针灸皮肤痛取肺。经云：邪在肺则病皮肤痛，寒热，上气喘，汗出，咳动肩背，取之膺中外 ，背三节五椎之傍，以手疾按之快然，乃刺之。取之缺盆中，以越之是也。（升麻汤）。

　　第八册　七窍门下

　　皮肤

　　即仲景所谓皮肤甲错，盖皮肤涩而不滑泽者是也。三阳为病发寒热，其传为索泽。王注云：索、尽也，精血枯涸，故皮肤润泽之气皆尽也。运气皮肤索泽，属燥伤胆气。经云：阳明在泉，燥淫所胜，病体无膏泽，治以苦寒是也。仲景云：五劳虚极羸瘦，腹满不能饮食，食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄 虫丸主之。咳有微热，烦满，胸中甲错，是为肺痈，苇茎汤主之。尺肤粗如枯鱼之鳞者，水 饮也。针灸皮肤索泽，取足少阳。经云：足少阳之脉，是动则病体无膏泽，视盛、虚、热、寒、陷下取之也。

　　第八册　七窍门下

　　髭发

　　《内经》云：肾者主蛰，封脏之本，精之处也。其华在发。肾之合骨也，其荣发也。多食甘则骨痛而发落。（王注云：甘益脾，胜于肾，肾不胜故骨痛而发落）。女子一七岁肾气实，齿更发长；五七阳明脉衰，面始焦，发始堕。丈夫八岁肾气实，发长齿更；五八肾气衰，发堕齿槁。《巢氏病源》云：足少阳胆之经，其荣在须。足少阴肾之经，其华在发。冲任之脉，为十二经之海，谓之血海，其别络上唇口。若血盛则荣于头发，故须发美。若血气衰弱，经脉虚竭，不能荣润，故须发脱落。帝曰：妇人无须者，无气血乎？岐伯曰：冲脉、任脉皆起于胞中，上循胸里，为经络之海。其浮而外者，循腹上行，会于咽喉，别络唇口。今妇人之生，有余于气，不足于血，以其数脱血也。（女人月月而经通，故曰数脱血）。冲任之脉不荣口唇，故须不生焉。又曰：人有伤于阴，阴气绝而不起，阴不用，然其须不去，宦者独去，其故何也？岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。有人未尝有所伤，不脱于血，其须不生何也？曰：此天之所不足也，禀冲任不盛，宗筋不成，有气无血，唇口不荣，故须不生。髭须黄赤者，多热多气，白者少血少气，黑色者多血少气。美眉者太阳多血，通髯极须者少阳多血，美须者阳明多血，此其时然也。

　　第八册　七窍门下

　　髭发

　　张天师草还丹，七宝美髯丹。单用自已发，不足则父子一气者，又不足则无病童男女发与胎发，用皂角水洗净，无油气为度，入新锅内，上用小锅盖之，盐泥固口，勿令泄气，桑柴慢火 三炷香，冷定取出，研为细末，每用一二分，空心酒调下。揩齿变白发方，酸石榴皮一个，泥裹烧令通赤，候冷去泥，用茄子根与槐枝同烧，令烟绝，急以器盖之，候冷，用槐枝、马齿苋墙上生者好，不令人见采，薄荷、石膏、五倍子烧熟、川升麻各一两，为末揩牙，不但变白为黑，亦且坚牙甚妙。东垣青丝散，西岳石碑方。拔白生黑良曰：正月四日、二月八日、三月十三、四月十六、五月二十、六月二十、七月二十八、八月十九、九月二十五、十月一日、十一月十一日、十二月十日，早起拔之永不白。又正月五日、十三日，二月八日、十八日，三月三日，四月十三、二十五，五月五日、十五日，六月十四、二十四，七月十八、二十八，八月九日、十日，九月八日、十八日，十月十三、二十三，十一月十日，十二月十六日，以上月日，并用午时前拔之。凡拔时先以水于石上磨丁香汁，候拔了、急手敷于毛孔中，即生黑者。李卿换白发方云：刮老生姜皮一大升于铛中，以文武火煎之，不得令过沸，其铛唯得多油腻者尤佳，更不须洗刮，便以姜皮置铛中，密封固济，勿令通气，令一精细人守之，地色未分时，便须煎之，缓缓不得令火急，如其人稍疲，即换人看火，一伏时即成，置瓷钵中研极细。李方虽曰一伏时，若火候匀，至日西即药成也。使时以小簪脚蘸取如麻子大，先于白发下点药讫，然后拔之再点，以手指熟捻之，令入肉，第四日当有黑者生，神效。

　　第八册　七窍门下

　　髭发

　　东垣云：脉弦气弱，皮毛枯槁，发脱落，黄 建中汤主之。发脱落及脐下痛，四君子汤加熟地黄。

　　丹溪治胡氏子，年十七八岁，发脱不留一茎，饮食起居如常，脉微弦而涩，轻重皆同，此浓味成热湿，痰在膈间，又日多吃梅，酸味收湿热之痰，随上升之气至于头，熏蒸发根之血，渐成枯槁，遂一时尽脱。遂处以补血升散之药，用防风通圣散，去芒硝，唯大黄三度酒炒，兼以四物汤酒制合和，作小剂煎，以灰汤入水频与之。两月余后诊其脉，湿热渐解，停药，淡味调养，又二年，发长如初而愈。甜瓜叶治人无发，捣汁涂之即生。滋荣散，三圣膏。治发落不生令长，麻子一升，熬令黑，压油，以敷头发上。《千金》云：麻叶、桑叶二味，以泔煮，沐发七次，可长六尺。眉毛堕落，生半夏、羊矢烧焦，等分为末，姜汁调涂。又用七月乌麻花阴干为末，生乌麻油浸，每夜敷之。乌麻，即秋麻是也。

　　第八册　七窍门下

　　腋

　　腋谓臂下胁上际也，属手厥阴心包络经。（丹溪云：手足阴阳合生见证曰，腋肿，手厥阴、足少阳）。又再足厥阴肝经。（《灵枢》曰：肝有邪，其气留于两腋）。腋前属手太阴肺经。腋后属少阴心经。腋下属足厥阴肝经。下六寸属足太阴脾之大络。（《灵枢》曰：脾之大络，名曰大包，出渊腋下三寸，布胸胁。注：大包、渊腋并穴名，穴各有二。渊腋在腋下三寸宛宛中，举臂取之）。

　　第八册　七窍门下

　　腋

　　《内经》针灸腋肿有二法：其一，取胆。经云：胆足少阳之脉，所生病者，缺盆中肿痛，腋下肿是也。其二，取心。经云：心主手厥阴脉，是动则痛，手心热，腋肿。皆视虚、实、寒、热、陷下，施补、泻、疾、留、灸也。

　　第八册　七窍门下

　　腋

　　亦曰狐臭，有窍，诸药鲜能除根，止堪塞窍耳。用铜青好者，不拘多少，米醋调成膏，用皂角煎汤，洗净腋下，以轻粉掺过，却使上件涂之，立效。

　　第八册　七窍门下

　　蛊毒

　　凡蛊毒有数种，曰蛇毒、蜥蜴毒、虾蟆毒、蜣 、草毒等，皆是变乱元气，人有故造作之者，即谓之蛊也。多因饮食内行之，与人祸患，祸患于他则蛊主吉利，所以人畜事之，中其毒者，心腹绞痛，如有物啮，或吐下血皆如烂肉，或好卧暗室不欲光明，或心性反常乍嗔乍喜，或四肢沉重百节酸疼，或乍寒乍热，身体习习而痹，胸中满闷，或头目痛，或吐逆不定，或目面青黄，甚者十指俱黑，诊其脉缓大而散，皆其候也。然其毒有缓有急，急者仓卒或数日便死，缓者延引岁月，游走肠内，蚀五脏尽则死。凡入蛊乡，见人家门限屋梁绝无尘埃洁净者，其家必畜蛊，当用心防之，如不得已吃其饮食，即潜地于初下箸时，收脏一片在手，尽吃不妨，少顷却将手脏之物，埋于人行十字路下，则蛊反于本家作闹，蛊主必反来求。或食时让主人先动箸，或明问主人云，莫有蛊么，以箸筑卓而后食，如是则蛊皆不能为害。南方有蛊毒之乡，于他家饮食，即以犀角搅之，白沫起即为有毒，无沫者即无毒也。欲知蛊主姓名者，以败鼓皮烧作末，令病患饮服方寸匕，须臾自呼蛊家姓名，可语之令呼唤将去则愈，治之亦有方。验蛊法，令病患唾于水内，沉者是蛊，浮者即非。或令含黑豆验之，若豆胀皮脱者是蛊，豆不胀皮不脱即非。又初虞世方云：嚼黑豆不腥，嚼白矾味甜，皆中毒之候也。凡国中蛊在膈上者，用归魂散吐之。以下膈者，雄朱丸下之。吐利后，犹觉前后心刺痛拘急，咽中如茅刺者，此是取利后气之候也，更不须再服吐利药，但服桔梗散，自然平复。《西溪丛话》云：泉州一僧能治金蚕蛊毒，如中毒者，先以白矾末令尝不涩，次食黑豆不腥，乃中毒也。即浓煎石榴皮汁饮之，即吐出有虫皆活，无不愈者。李晦之云，凡中毒以白矾、茶芽捣为末，冷水服。

