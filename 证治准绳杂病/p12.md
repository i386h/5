<!-- { "loadSidebar": true } -->
　　肺居胸背，肺热则当胸背亦热。肾居腰，肾热则当腰亦热。可类推也。上焦热，身热脉洪，无汗多渴者，宜桔梗汤。易老法，凉膈散减大黄、芒硝，加桔梗同为舟楫之剂，浮而上之，治胸膈中与六经热。以手足少阳之气，俱下膈络胸中，三焦之气同相火游于身之表，膈与六经乃至高之分，此药浮载亦至高之剂。故施于无形之中，随高而走，去胸膈中及六经之热也。三焦热用药大例：上焦热，栀子、黄芩。中焦热，小便不利，黄连、芍药。下焦热，黄柏、大黄。上焦热，清神散、连翘防风汤、凉膈散、龙脑饮子、龙脑鸡苏丸、犀角地黄汤。中焦热，小承气汤、调胃承气汤、洗心散、四顺清凉饮、桃仁承气汤、泻脾散、贯众散。下焦热，大承气汤、五苓散、立效散、八正散、石韦散，四物汤、三才封髓丹、滋肾丸。通治三焦甚热之气，三黄丸、黄连解毒汤。暴热者，病在心肺。积热者，病在肾肝。暴热者，宜《局方》雄黄解毒丸。积热者，宜《局方》妙香丸。暴者上喘也，病在心肺，谓之高喘，宜木香金铃子散。上焦热而烦者，宜牛黄散。有病久憔悴，发热盗汗，谓之五脏齐损，此热劳骨蒸之病也。瘦弱虚损，烦喘，肠 下血，皆蒸劳也。治法宜养血益阴，热自能退，此谓不治而治也。钱氏地黄丸主之。黄连解毒汤，治大热甚烦躁，错语不得眠。加防风、连翘为金花丸，治风热。加柴胡治小儿潮热。与四物相合各半，治妇人潮热。阴覆乎阳，火不得伸，宜汗。经曰：体若燔炭，汗出而散是也。脉弦而数，此阴气也。宜风药升阳，以发火郁，则脉数峻退矣。凡治此病脉数者，当用黄柏，少加黄连、柴胡、苍术、黄 、甘草，更加升麻。得汗则脉必下，乃火郁则发之意也。男妇四肢发热，肌肉热，筋痹热，骨髓中热，如火燎火烧，扪之令人亦热。四肢主属脾，脾者土也。热伏地中，此病多因血虚而得。又因胃虚过食冷物，冰水无度，郁遏阳气于脾土中。经曰：火郁则发之，柴胡升阳汤。五心烦热，是火郁于地中，四肢、土也，心火下陷在脾土之中，故宜升发火郁，以火郁汤主之。手足心热，用栀子、香附、苍术、白芷、半夏、川芎末之，神曲糊丸。两手大热为骨厥，如在火中，可灸涌泉穴三壮立愈。《素问》帝曰：人有四肢热，逢风寒如炙如火者何也？岐伯曰：是人者，阴气虚，阳气盛。四肢者，阳也，两阳相得，而阴气虚少，少水不能灭盛火，而阳独治，独治者，不能生长也，独胜而止耳。逢风如炙如火者，是人当肉烁也。仲景有三物黄芩汤，治妇人四肢烦热。小儿 后余热不退，痂不收敛，大便不行，是谓血燥，则当以阴药治之，因而补之，用清凉饮子通大便而泻其热。洁古云：凉风至而草木实，夫清凉饮子，乃秋风彻热之剂也。伤寒表邪入于里，日晡潮热，大渴引饮，谵语狂躁，不大便，是胃实，乃可攻之。夫胃气为热所伤，以承气汤泻其上实，元气乃得周流，承气之名，于此具矣。今世人以苦泄火，故备陈之。除热泻火，非甘寒不可，以苦寒泻火，非徒无益，而反害之。故有大热脉洪大，服苦寒剂而热不退者，加石膏。如症退而脉数不退，洪大而病有加者，宜减苦寒加石膏。如大便软或泄者，加桔梗，食后服。此药误用，则其害非细，用者旋旋加之。如食少者，不可用石膏，石膏善能去脉数，如病退而脉数不退者，不治。肌热燥热，目赤面红，烦渴引饮，日夜不息，脉浮大而虚，重按全无，为血虚发热，症似白虎，唯脉不长实为辨也。误服白虎必危，宜当归二钱，黄 一两，水煎服。有肾虚火不归经，游行于外而发热者，烦渴引饮，面目俱赤，遍舌生刺，两唇黑裂，喉间如烟火上冲，两足心如烙，痰涎壅盛，喘急，脉洪大而数无伦次，按之微弱者是也。宜十全大补汤，吞八味丸。或问燥热如此，复投桂、附，不为以火济火乎。曰心包络相火附于右尺命门，男子以藏精，女子以系胞，因嗜欲竭之，而火无所附，故厥而上炎。桂、附与火同气也，而其味辛，能开腠理，致津液通气道，据其窟宅而招之，同气相求，火必下降矣。且火从肾出者，是水中之火也。火可以水折，而水中之火，不可以水折，故巴蜀有火井焉，得水则炽，得火则熄，则桂、附者，固治相火之正药欤。杨仁斋云：凡壮热烦躁，用柴胡、黄芩、大黄解利之。

　　其热乍轻而不退，盖用黄芩、川芎、甘草、乌梅作剂，或用黄连、生地黄、赤茯苓同煎，临熟入灯心一捻主之，其效亦速。盖川芎、生地黄皆能调血，心血一调，其热自退。其人脉涩，必有漱水之症，必有呕恶痰涎之证，必有两脚厥冷之证，亦必有小腹结急之证，或唾红，或鼻衄，此皆滞血作热之明验也。用药不止于柴胡、黄芩，当以川芎、白芷、桃仁、五灵脂、甘草佐之。大便秘结者，于中更加大黄、浓蜜，使滞血一通，黑物流利，则热不复作。东垣云：发热昼少而夜多，太阳经中尤甚。昼病则在气，夜病则在血，是足太阳膀胱血中浮热，微有气也。既病患大小便如常，知邪气不在脏腑，是无里证也。外无恶寒，知邪气不在表也。有时而发，有时而止，知邪气不在表，不在里，在经络也。夜发多而昼发少，是邪气下陷之深也。

　　此杂证当从热入血室而论，泻血汤主之。丹溪治阴虚发热者，于血药四物汤亦分阴阳，血之动者为阳，芎、归主之。血之静者为阴，生地黄、芍药主之。若血之阴不足，虽芎、归辛温，亦在所不用。若血之阳不足，虽姜、桂辛热，而亦用之。与泻火之法，有正治，有从治，皆在临机应变。饮酒发热者，缘酒性大热有毒，遇身之阳气本盛，得酒则热愈炽，刚而又刚，阴气破散，阳气亦亡，故难治矣。然耗之未至于亡者，则犹可治。一富家子二十余岁，四月间病发热，脉之浮沉皆无力而虚，热有往来，潮作无时，间得洪数之脉，随热进退，因知非外感之热，必是饮酒留毒在内，今因房劳气血虚乏而病作。问之果得其情，遂用补气血药加葛根以解酒毒，服一帖微汗，反懈怠，热如故，因思是病气血皆虚，不禁葛根之散而然也。必得鸡矩子，方可解其毒，偶得干者少许，加于药中，其热即愈。治酒肉发热，青黛、瓜蒌仁、姜汁。又有服金石辛热者，甘草、乌豆汤下。火邪者，艾汤下。冷冻饮料食者，干姜汤下。炙爆者，茶清、甘草汤下。三消、诸失血后、蓐劳、久痢、诸虚复发热者，皆非美证。有当直攻其发者，有不当专治其热者，因他病而发为热者也，当随证用药，不可一概求之。其他诸证作热，当自治其本病，即于本证药中，加入退热药。元戎谓：参苏饮治一切发热，皆能作效，不必拘其所因。谓中有风药解表，有气药和中，则外感风寒及内积痰饮并可用也。而合四物汤名茯苓补心汤，尤能治虚热，则此方乃虚实表里兼治之剂，然不可过。如素有痰饮者，俟热退即以六君子汤调之。素阴虚者，俟热退即用三才丸之属调之。

　　治各有五：一治曰和，假令小热之病，当以凉药和之。和之不已，次用取。二治曰取，为热势稍大，当以寒药取之。取之不已，次用从。三治曰从，为势既甚，当以温药从之，为药气温也。味随所为，或以寒因热用。味通所用，或寒以温用。或以汗发之不已，又用折。四治曰折，为病势极甚，当以逆制之。逆制之不已，当以下夺之。下夺之不已，又用属。五治曰属，为求其属以衰之，缘热深陷在骨髓间，无法可出，针药所不能及，故求其属以衰之。求属之法，是同声相应，同气相求。

　　经曰：陷下者灸之。夫衰热之法，同前所云，火衰于戌，金衰于辰之类是也。如或又不已，当广其法而治之。譬如孙子之用兵，若在山谷则塞渊泉，在水陆则把渡口，在平川广野，当清野千里。塞渊泉者、刺俞穴，把渡口者、夺病发时前，清野千里者、如肌羸瘦弱，宜广服大药以养正。治热以寒，温而行之有三，皆因大热在身，止用黄 、人参、甘草，此三味者，皆甘温，虽表里皆热，燥发于内，扪之肌热于外，能和之，汗自出而解矣。此温能除大热之至理一也。热极生风，乃左迁入地，补母以虚其子，使天道右迁顺行，诸病得天令行而必愈二也。况大热在上，其大寒必伏于内，温能退寒，以助地气，地气者，在人乃胃之生气，使真气旺三也。

　　【诊】脉浮大而无力为虚。沉细而有力为实。沉细或数者死。病热有火者生，心脉洪是也。无火者死，沉细是也。浮而涩，涩而身有热者死。热而脉静者，难治。

　　脉盛，汗出不解者死。脉虚，热不止者死。脉弱，四肢厥，不欲见人，食不入，利下不止者死。

　　第一册　寒热门

　　潮热

　　潮热有作有止，若潮水之来，不失其时，一日一发。若日三五发，即是发热，非潮热也。有虚有实，惟伤寒日晡发热，乃胃实，别无虚证。其余有潮热者，当审其虚实，若大便坚涩，喜冷畏热，心下 然，睡卧不着，此皆气盛，所谓实而潮热者也。轻宜参苏饮，重则小柴胡汤。若气消乏，精神憔悴，饮食减少，日渐 羸，虽病暂去而五心常有余热，此属虚证。宜茯苓补心汤、十全大补汤、养荣汤之类。

　　病后欠调理者，八珍散主之。有潮热似虚，胸膈痞塞，背心疼痛，服补药不效者，此乃饮证随气而潮，故热随饮而亦潮，宜于痰饮门求之。外有每遇夜身发微热，病人不觉，早起动作无事，饮食如常，既无别证可疑，只是血虚阴不济阳，宜润补之。

　　茯苓补心汤。候热稍减，继以养荣汤、十全大补汤。脉滑，肠有宿食，常暮发热，明日复止者，于伤饮食门求之。湿痿夜热，以黄芩、黄柏、黄连、白芍药为末粥丸。

　　潮热者，黄芩、生甘草。辰戌时发加羌活。午间发黄连。未时发石膏。申时发柴胡。

　　酉时发升麻。夜间发当归梢。有寒者，加黄 、参、术。分昼夜例见前发热门。

　　第一册　寒热门

　　恶寒

　　经曰：恶寒战栗，皆属于热。又曰：战栗如丧神守，皆属于火。恶寒者，虽当炎月，若遇风霜，重绵在身，如觉凛凛战栗，如丧神守，恶寒之甚也。《原病式》曰：病热证而反觉自冷，此为病热，实非寒也。或曰往往见有服热药而愈者何也？曰：病热之人，其气炎上，郁为痰饮，抑遏清道，阴气不升，病势尤甚。积痰得热，亦为暂退，热势助邪，其病益深。或曰寒势如此，谁敢以寒凉药与之，非杀而何。

