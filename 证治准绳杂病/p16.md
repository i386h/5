<!-- { "loadSidebar": true } -->
　　又云：温疟者，其脉如平，身无寒但热，骨节疼烦，时时呕逆，以白虎加桂枝汤主之。疟多寒者，名曰牝疟，蜀漆散主之。《外台》牡蛎汤亦主之。予弱冠游乡校时，校师蒋先生之内，患牝疟身痛，逾月不瘥，困甚。时予初知医，延予延医，告以医欲用姜附温之，予曰溽暑未衰，明系热邪，安得寒而温之。经云：阳并于阴则阴实而阳虚，阳明虚则寒栗鼓颔也。巨阳虚则腰背头项痛，三阳俱虚则阴气胜，阴气胜则骨寒而痛。寒生于内，故中外皆寒，此所云寒，乃阴阳交争互作之寒，非真寒也，岂得用桂、附温之。乃处一方，以柴胡、升麻、葛根、羌活、防风补三阳之虚，（升之也，何曰补，曰虚亦非真虚，以陷入阴分而谓之虚，故升之即补矣。）以桃仁、红花引入阴分，而取阳以出还于阳分，以猪苓分隔之，使不复下陷，一剂而病良已。疟病发渴，小柴胡去半夏加栝蒌根汤。亦治劳疟。张子和法：白虎加人参汤、小柴胡汤、五苓散、神 丸。

　　服前三服未动，次与之承气汤，甘露饮调之，人参柴胡饮子补之。在上者，常山饮吐之。刘立之法：先当化痰下气，调理荣卫。草果平胃散、理中汤加半夏、藿香正气散、不换金正气散、对金饮子，皆要药也。俟荣卫正，方进疟药。杨仁斋法：风疟自感风而得，恶风自汗，烦躁头疼，转而为疟。风、阳气也，故先热后寒，可与解散风邪，如川芎、白芷、青皮、紫苏之类，或细辛、槟榔佐之。温疟一证，亦先热后寒，此为伤寒坏病，与风疟大略则同，热多寒少，小柴胡汤。热少寒多，小柴胡汤内加官桂。寒疟自感寒而得，无汗恶寒，挛痛面惨，转而为疟。寒、阴气也，故先寒后热，可与发散寒邪，生料五积散、增桂养胃汤、或良姜、干姜、官桂、草果之类，甚则姜附汤，附子理中汤。暑疟者，暑胜热多得之，一名瘅疟。阴气独微，阳气独发，但热不寒，里实不泄，烦渴且呕，肌肉消铄，用小柴胡汤、香薷散，呕者缩脾饮加生姜温服，下消暑丸。热多燥甚者，少与竹叶汤、常山、柴胡，于暑证最便。湿疟者，冒袭雨湿，汗出澡浴得之，身体痛重，肢节烦疼，呕逆胀满，用五苓散除湿汤加苍术、茯苓辈。寒多者，术附汤最良。牝疟者，久受阴湿，阴盛阳虚，阳不能制阴，所以寒多不热，气虚而泄，凄惨振振，柴胡桂姜汤，减半黄芩，加半夏。食疟一名胃疟，饮食无节，饥饱有伤致然也。凡食啖生冷。咸藏，鱼盐肥腻，中脘生痰，皆为食疟。其状苦饥而不能食，食则中满，呕逆腹痛，青皮、陈皮、半夏、草果、缩砂、白豆蔻作剂，或四兽汤下红丸子。瘴疟，挟岚瘴溪源蒸毒之气致然也。

　　自岭以南，地毒苦炎，燥湿不常，人多瘴疟。其状：血乘上焦，病欲来时，令人迷困，甚则发躁狂妄，亦有哑不能言者。皆由败血瘀于心，毒涎聚于脾，坡仙指为脾胃实热所致，又有甚于伤暑之疟耳。治之须用凉膈，疏通大肠；小柴胡加大黄，治瘴木香丸，观音丸，皆为要药。戴复 法：不问寒热多少，且用清脾饮，草果饮，二陈汤加草果，生料平胃散加草果、前胡。初发之际，风寒在表，虽寒热过后而身体常自疼，常自畏风，宜草果饮，或养胃汤，每服加川芎、草果各半钱。热少者进取微汗，寒多者宜快脾汤，或养胃汤，每服更加草果半钱。服药后寒仍多者，养胃汤，每服加熟附、官桂各半钱。独寒者尤宜。不效则七枣汤。热多者，宜驱疟饮，或参苏饮，每服加草果半钱。大热不除，宜小柴胡汤，渴甚则佐以五苓散，入辰砂少许。

　　独热无寒，宜小柴胡汤。热虽剧不甚渴者，于本方加桂四分。热多而脾气怯者，柴朴汤。寒热俱等者，常服宜如上项二陈汤、平胃散加料之法。发日进，柴胡桂姜汤，候可截则截之。有独热用清脾饮效者，内烦增参作一钱。食疟，乃是饮食伤脾得之，或疟已成而犹不忌口，或寒热正作时吃食，其人噫气吞酸，胸膈不利。宜生料平胃散，每服加草果、砂仁各半钱，仍佐以红丸子、七香丸。暑疟，其人面垢口渴，虽热已过后，无事之时，亦常有汗，宜养胃汤一帖，香薷饮一帖，和匀作二服。渴甚汗出多者，加味香薷饮，间进辰砂五苓散。不问已发未发，其人呕吐，痰食俱出，宜多服二陈汤，加草果半钱。又恐伏暑蕴结为痰，宜消暑丸。按戴院使处元末国初大乱之后，草昧之初，故其用药多主温热，医者当更斟酌于天时方土物情之间，而得其宜，以为取舍可也。仲景、易老治疟法晰矣，然用之外因暑邪，病在盛热之时为宜，若深秋凄清之候，与七情痰食诸伤，未可泥也，故又备诸治法。然暑月之疟，必脉浮有表证，始可用麻、桂、羌活等表药。脉洪数长实有热证，始可用白虎等药。

　　脉沉实有里证，始可用大柴胡、承气等药。若弦细芤迟，四肢倦怠，饮食少进，口干，小便赤，虽得之伤暑，当以清暑益气汤，十味香薷饮投之，虽人参白虎非其治也。至于内外俱热，烦渴引饮，自汗出而不衰，虽热退后脉长实自如，即处暑后进白虎何害，是又不可泥矣。澹寮云：用药多一冷一热，半熟半生，分利阴阳。按《局方》交解饮子，即半熟半生之例也。东垣云：秋暮暑气衰，病热疟，知其寒也，《局方》用双解饮子是已。治瘴疟尤妙。邑令刘蓉川先生，深秋患疟而洞泄不止，问予以先去其一为快，予以此方投之，一服而二病俱愈。外祖母虞太孺人，年八十余，夏患疟，诸舅以年高不堪，惧其再发，议欲截之。予曰欲一剂而已亦甚易，何必截乎。乃用柴胡、升麻、葛根、羌活、防风之甘辛气清以升阳气，使离于阴而寒自已，以知母、石膏、黄芩之苦甘寒引阴气下降，使离于阳而热自已，以猪苓之淡渗分利阴阳，使不得交并，以穿山甲引之，以甘草和之，果一剂而止。故赵以德云：尝究本草，知母、草果、常山、甘草、乌梅、槟榔、穿山甲，皆言治疟。集以成方者，为知母性寒，入足阳明药，将用治阳明独盛之火热，使其退就太阴也。草果性温燥，治足太阴独盛之寒，使其退就阳明也。二经合和，则无阴阳交错之变，是为君药也。常山主寒热疟，吐胸中痰结，是为臣药也。甘草和诸药，乌梅去痰，槟榔除痰癖、破滞气，是佐药也。穿山甲者，以其穴山而居，遇水而入，则是出阴入阳，穿其经络于荣分，以破暑结之邪，为之使药也。然则此方，乃脾胃有郁痰伏涎者，用之收效。若无痰，止于暑结荣分，独应是太阴血证而热者，当发唇疮而愈，于此方则无功矣。（柴升等药，外因为宜。知母等药，内因为宜。）东南濒海，海风无常，所食鱼盐，人多停饮，故风疟、食疟所由以盛，乌头、草果、陈皮、半夏施得其宜。西北高旷，隆冬则水冰地裂，盛夏则烁石流金，人多中寒伏暑，故多暑疟、寒疟，柴胡、恒山故应合用。东南西北往来其间，病在未分之际，可与藿香正气散、草果饮，是犹养胃汤也。治北方疟，以马鞭草茎叶煎一盏，露一宿，早服。寒多加姜汁。戴云：近世因寒热发作，见其指甲青黑，遂名曰沙，或戛或挑，或灌以油茶，且禁其服药，此病即是南方瘴气。生料平胃散加草果、槟榔，正其所宜，岂有病而无药者哉。按南人不以患疟为意，北人则畏之，北人而在南方发者尤畏之。以此见治者，当知方土之宜也，上三条姑引其端耳。《洁古家珍》治久疟不能食，胸中郁郁欲吐而不能吐者，以雄黄散吐之。按此必上部脉浮滑有力，确知胸中有 而后可用，不然能无虚虚之祸。杨仁斋云：有中年人脏腑久虚，大便尝滑，忽得疟疾，呕吐异常，唯专用人参，为能止呕，其他疟剂，并不可施，遂以茯苓二陈汤加人参、缩砂，而倍用白豆蔻，进一二服，病患自觉气脉顿平，于是寒热不作。盖白豆蔻能消能磨，流行三焦，荣卫一转，寒热自平。继今遇有呕吐发疟之症，或其人素呕而发疟，谨勿用常山，惟以生莱菔、生姜各碾自然汁半盏，入蜜三四匙，乌梅二枚同煎，吞《局方》雄黄丸三四粒，候其利下恶血痰水，即以人参、川芎、茯苓、半夏、砂仁、甘草调之。万一呕不止，热不退，却用真料小柴胡汤，多加生姜主治。其或呕吐大作而又发热，且先与治疟生熟饮，呕定以小柴胡汤继之。按仁斋论治虽悉，而用药不甚中肯綮，若审知胸中有 而吐，不若以逆流水煎橘皮汤导而吐之。若吐不出，便可定之，抑之使下，于随证药中加枇杷叶、芦根之属。大抵当审其所以吐之故，从其本而药之，难以言尽也。仁斋又云：疟家多蓄痰涎黄水，常山为能吐之利之，是固然矣。其有纯热发疟，或蕴热内实之证，投以常山，大便点滴而下，似泄不泄，须用北大黄为佐，大泄数下，然后获愈。又云：凡疟皆因腹中停蓄黄水，惟水不行，所以寒热不歇，此疟家受病之处也。治法，暑疟纯热，以香薷饮加青皮、北大黄、两个乌梅同煎，侵晨温服。寒疟多寒，以二陈汤加青皮、良姜，多用姜同煎，侵晨吞神保丸五粒，并欲取下毒水，则去其病根，寒热自解。又云：疟有水有血，水即水饮也，血即瘀血也。唯水饮所以作寒热，唯瘀血所以憎寒热。常山逐水利饮固也，苟无行血药品佐助其间，何以收十全之效耶。继自今疟家，或衄血，或大便血丝，或月候适来适去，皆是血证，当于疟药中加五灵脂、桃仁为佐，入生姜、蜜同煎以治之。又云：疟之经久而不歇，其故何耶？有根在也，根者何？曰饮、曰水、曰败血是耳。惟癖为疟之母，惟败血为暑热之毒，惟饮与水皆生寒热，故暑之脉虚，水饮之脉沉，癖之脉结。挟水饮者，为之逐水消饮；结癖者，胁必痛，为之攻癖；败血暑毒，随证而疏利之。寒热不除，吾未之信。按仁斋之论固是矣，其于治未也。

　　大黄止能去有形之积，不能去水，其取瘀血，亦必醋制，及以桃仁之属引之而后行，不然不行也。常山治疟，是其本性，虽善吐人，亦有蒸制得法而不吐者，疟更易愈，其功不在吐痰明矣。亦非吐水之剂，但能败胃耳。内弟于中甫多留饮，善患疟，尝一用常山截之，大吐，疟亦不止，反益重。今谈及之，犹兀兀欲呕也。甲午以多饮茶过醉，且感时事愤懑于中，饮大积腹中，常辘辘有声。夏秋之交，病大发，始作寒热，寒热已而病不衰。予见其呕恶，用瓜蒂散、人参芦煎汤导吐之，不得吐，因念积饮非十枣汤不能取，乃用三药以黑豆煮制，晒干研为末，枣肉和丸如芥子大，而以枣汤下之，初服五分后，见其不动，复加五分，无何腹痛甚，以枣汤饮之，大便五六行，皆溏粪无水，时盖晡时也，夜半乃大下积水数斗而疾平。然当其下时，瞑眩特甚，手足厥冷，绝而复苏，举家号泣，咸咎予之孟浪，嗟乎！药可轻试哉。

