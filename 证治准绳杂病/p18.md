<!-- { "loadSidebar": true } -->
　　清则补之，温则泻之。《儒门事亲》云：西华李政之病寒厥，其妻病热厥，前后十余年，其妻服逍遥散十余剂，终无效。一日命予诊之，二人脉皆浮大而无力。政之曰：吾手足之寒，时时渍以热汤，渍而不能止；吾妇手足之热，终日沃以冷水，沃而不能已者，何也？予曰：寒热之厥也。此皆得之贪饮食，纵嗜欲，遂出《内经·厥论》证之。政之喜曰：十年之疑，今而释然，纵不服药，愈过半矣。仆曰：热厥者，寒在上也。寒厥者，热在上也。寒在上者，以温剂补肺金。热在上者，以凉剂清心火。分取二药，令服之不辍，不旬日，政之诣门谢曰，寒热厥者皆愈矣。《原病式》谓厥者有阴阳之辨，阴厥者，原病脉候皆为阴证，身凉不渴；脉迟细而微也。阳厥者，原病脉候皆为阳证，烦渴谵妄，身热而脉数也。若阳厥极深，或失下而至于身冷，反见阴证，脉微欲绝而死者，正为热极而然也。王安道曰：热极而成厥逆者，阳极似阴也。寒极而成厥逆者，独阴无阳也。阳极似阴用寒药，独阴无阳用热药，不可不辨也。叶氏曰：《内经》所谓寒热二厥者，乃阴阳之气逆而为虚损之证也。寒厥补阳，热厥补阴。正王太仆所谓壮水之主以镇阳光，益火之原以消阴翳，此补其真水、火之不足耳。仲景、河间、安道所论厥证，乃伤寒手足之厥冷也。证既不同，治法亦异。寒厥，表热里寒，下利清谷，食入即吐，脉沉伏，手足冷，四逆汤主之。热厥，腹满身重，难以转侧，面垢谵语遗溺，厥冷自汗，脉沉滑，白虎汤主之。热厥，手足热而游赤，宜升阳泄火汤。若大便结实，大柴胡汤主之。寒厥，手足冷，以附子理中汤。指尖冷，谓之清，理中汤主之。

　　【寒厥手足冷】脉沉数实为热。东垣治中书贴合公脚膝尻腰背冷，脉沉数有力，用黄柏滋肾丸，再服而愈。又治中书左丞姚公茂，上热下寒，用既济解毒汤良愈。丹溪治吕宗信，腹有积块，足冷至膝，用大承气加减下之愈。此皆寒厥有热也。脉沉细微为寒。罗谦甫治征南副元帅大忒木儿，年六十，秋七月征南，至仲冬，病自利完谷不化，脐腹冷痛，足 寒，以手搔之不知痛痒，常烧石以温之，亦不得暖。诊之脉沉细而微，此年高气弱，深入敌境，军务烦冗，朝夕形寒，饮食失节，多饮乳酪，履于卑湿，阳不外固，由是清湿袭虚，病起于下，故 寒而逆。《内经》云：感于寒而受病，微则为咳，盛则为泄为痛，此寒湿相合而为病也。法当急退寒湿之邪，峻补其阳，非灸不能病已。先以大艾炷于气海灸百壮，补下焦阳虚。次灸三里各三七壮，治 寒而逆，且接引阳气下行。又灸三阴交，以散足受寒湿之邪。遂处方云：寒淫所胜，治以辛热，湿淫于外，平以苦热，以苦发之。以附子大辛热，助阳退阴，温经散寒为君。干姜、官桂大热辛甘，亦除寒湿，白术、半夏苦辛温而燥脾湿，故以为臣。

　　人参、草豆蔻、甘草大温中益气，生姜大辛温，能散清湿之邪，葱白辛温，能通上焦阳气，故以为佐。又云：补下治下制以急，急则气味浓，故大作剂服之。不数服，泻止痛减，足 渐温，调其饮食，十日平复。明年秋，过襄阳值霖雨，阅旬余前证复作，再根据前灸，添阳辅各二七壮，再以前药投之，数服愈。《内经》寒厥，皆属肾虚。云肾脏志，志不足则厥。又云：肾虚则清厥，意不乐。又云：下虚则厥。又云：诸厥固泄，皆属于下是也。《灵枢·逆顺肥瘦》篇，黄帝曰：少阴之脉，独下行何也？歧伯曰：不然。夫冲脉者，五脏六腑之海也，五脏六腑皆禀焉。其上者，出于颃颡，渗诸阳，灌诸精，其下者，注少阴之大络，出于气冲，循阴股内廉，入中，伏行 骨内，下至内踝之后属而别。其下者，并于少阴之经，渗三阴，其前者，伏行出跗属，下循跗，入大指间，渗诸络而温肌肉。故别络结则跗上不动，不动则厥，厥则寒矣。（经云：经络坚紧，火所治之。盖灸以治之，或汤酒渍之也。）运气寒厥有二：一曰寒。经云：水准气曰静顺，静顺之纪，其病厥。又云：岁水太过，寒气流行，邪害心火，躁悸阴厥。又云：岁金不及，炎火乃行，复则病阴厥且格是也。二曰寒湿。经云：太阴司天之政，天气下降，地气上腾，民病寒厥是也。《千金方》治丈夫腰脚冷不随，不能行方，上醇酒三斗，水三斗，合著瓮中，温渍至膝，三日止。冷则瓮下常着灰火，勿令冷。东垣云：经云，厥在于足，宗气不下，脉中之血，凝而留止，非火调弗能取之。洁古云：身热如火，足冷如冰，可灸阳辅穴。又云： 酸冷，绝骨取之。

　　【热厥手足热】丹溪曰：司丞叔平生脚自踝以下常觉热，冬不可加绵于上，尝自言曰，我资禀壮不怕冷。予曰，此足三阴虚，宜断欲事，以补养阴血，庶乎可免，笑而不答，年方十七患痿，半年而死。《千金方》手足烦者，小便三升，盆中温渍手足。《素问》热厥，取足太阴、少阳，皆留之。

　　暴不知人之厥，已前见卒中暴厥门，但有轻而未至于卒仆者，难以诸中目之，故复附见于此。厥有涎潮，如拽锯声在咽中，为痰厥。先用瓜蒂散，或稀涎散，或人参芦煎汤探吐，随用导痰汤，多加竹沥，少加姜汁。暴怒气逆而昏运者，为气厥。

　　宜八味顺气散，或调气散，或四七汤。手足搐搦为风厥，宜小续命汤。因酒而得为酒厥，宜二陈汤加干葛、青皮，或葛花解酲汤。又有骨枯爪痛为骨厥，身立如椽为厥，喘而惋为阳明厥，此皆由气逆也。厥亦有腹满不知人者，一二日稍知人者，皆卒然闷乱者，皆因邪气乱，阳气逆，是少阴肾脉不至也。肾气衰少，精血奔逸，使气促迫，上入胸胁，宗气反结心下，阳气退下，热归股腹，与阴相助，令身不仁。

　　又五络皆会于耳，五络俱绝，则令人身脉皆动，而形体皆无知，其状如尸，故曰尸厥。正由脏气相刑，或与外邪相忤，则气郁不行，闭于经络，诸脉伏匿，昏不知人。

　　唯当随其脏气而通之，寒则热之，热则寒之，闭则通之。仲景云：尸厥脉动而无气，气闭不通，故静而死也。菖蒲屑内鼻孔中吹之，令人以桂屑着舌下。又剔取左角发方寸，烧灰末酒和灌之，立起。以竹管吹其两耳。还魂汤。奄忽死去，四肢逆冷，不醒人事，腹中气走如雷鸣，此尸厥也。以焰硝五钱，硫黄二钱，研细作三服，每服好陈酒一大盏煎，觉硝焰起，倾于盆内，盖着温服，如人行五里，又进一服，不过三服即醒，灸百会四十九壮，气海、丹田三百壮，身温灸止。如无前药，用黑附子一只炮制，人参一两，分作二服，酒三盏煎服，或生姜汁、酒合煎亦妙。灸百会，艾炷止许如绿豆大，粗则伤人。

　　【诊】沉微不数为寒厥。沉伏而数为热厥。细为气虚。大如葱管为血虚。浮数为痰。弦数为热。浮者外感。脉至如喘为气厥。寸沉大而滑，沉为实，滑为气，实气相搏，血气入脏，唇口青、身冷死。如身和、汗自出为入腑，此为尸厥。

　　第二册　诸气门

　　诸气

　　经云：诸痛皆因于气。百病皆生于气。怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结，九气不同也。按子和云：天地之气，常则安，变则病。而况人禀天地之气，五运迭侵于外，七情交战于中，是以圣人啬气如持至宝，庸人役物而反伤太和，此轩岐所以论诸痛皆因于气，百病皆生于气，遂有九气不同之说。气本一也，因所触而为九，怒、喜、悲、恐、寒、热、惊、思、劳也。盖怒气逆甚则呕血及餐泄，故气逆上矣。怒则阳气逆上而肝木乘脾，故甚则呕血及餐泄也。喜则气和志达，荣卫通利，故气缓矣。悲则心系急，肺布叶举，而上焦不通，荣卫不散，热气在中，故气消矣。恐则精却，却则上焦闭，闭则气逆，逆则下焦胀，故气不行矣。寒则腠理闭，气不行，故气收矣。

　　热则腠理开，荣卫通，汗大泄，故气泄矣。惊则心无所倚，神无所归，虑无所定，故气乱矣。劳则喘息汗出，内外皆越，故气耗矣。思则心有所存，神有所归，正气留而不行，故气结矣。尝考其为病之详，变化多端，如怒气所至为呕血，为餐泄，为煎厥，为薄厥，为阳厥，为胸满胁痛，食则气逆而不下，为喘渴烦心，为消瘅，为肥气，为目暴盲，耳暴闭，筋缓，发于外为痈疽。喜气所至，为笑不休，为毛革焦，为内病，为阳气不收，甚则为狂。悲气所至，为阴缩，为筋挛，为肌痹，为脉痿，男为数溲血，女为血崩，为酸鼻辛 ，为目昏，为少气不能报息，为泣则臂麻。

　　恐气所至，为破 脱肉，为骨酸痿厥，为暴下绿水，为面热肤急，为阴痿，为惧而脱颐。惊气所至，为潮涎，为目HT ，为口 ，为痴痫，为不省人，为僵仆，久则为痹。劳气所至，为嗌噎病，为喘促，为嗽血，为腰痛骨痿，为肺鸣，为高骨坏，为阴痿，为唾血，为冥目视，为耳闭，男为少精，女为不月，衰甚则溃溃乎若坏都，汨汨乎不可止。思气所至，为不眠，为嗜卧，为昏瞀，为中痞，三焦闭塞，为咽嗌不利，为胆瘅呕苦，为筋痿，为白淫，为得后与气，快然如衰，为不嗜食。寒气所至，为上下所出水液，澄彻清冷，下利清白（云云）。热气所至，为喘呕吐酸，暴注下迫（云云）。窃又稽之《内经》治法，但以五行相胜之理，互相为治。如怒伤肝，肝属木。怒则气并于肝，而脾土受邪。木太过则肝亦自病。喜伤心，心属火。喜则气并于心，而肺金受邪。火太过则心亦自病。悲伤肺，肺属金。悲则气并于肺，而肝木受邪。金太过则肺亦自病。恐伤肾，肾属水。恐则气并于肾，而心火受邪。水太过则肾亦自病。思伤脾，脾属土。思则气并于脾，而肾水受邪。土太过则脾亦自病。

　　寒伤形，形属阴。寒胜热则阳受病。寒太过则阴亦自病。热伤气，气属阳。热胜寒则阴受病。热太过则阳亦自病。凡此数者，更相为治。故悲可以治怒，以怆恻苦楚之言感之。喜可以治悲，以谑浪亵狎之言娱之。恐可以治喜，以迫遽死亡之言怖之。

　　怒可以治思，以污辱欺罔之言触之。思可以治恐，以虑彼志此之言夺之。凡此五者，必诡诈谲怪无所不至，然后可以动人耳目，易人视听。若胸中无才器之人，亦不敢用此法也。热可以治寒，寒可以治热，逸可以治劳，习可以治惊。经曰：惊者平之。

