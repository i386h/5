<!-- { "loadSidebar": true } -->
　　夫惊以其忽然而遇之也，使习见习闻则不惊矣。如丹溪先生治一女子，许婚后，夫经商二年不归，因不食困卧如痴，他无所病，但向里床坐，此思想气结也，药难独治，得喜可解，不然令其怒。（脾主思，过思则脾气结而不食。怒属肝木，怒则木气升发而冲开脾气矣。）因激之大怒而哭至二时许，令解之，与药一帖，即求食矣。然其病虽愈，必得喜方已，乃 以夫回，既而果然病不举。又如子和治一妇人，久思而不眠，令触其怒，妇果怒，是夕困睡，捷于影响。惟劳而气耗，恐而气夺者为难治。喜者少病，百脉舒和故也。又闻庄先生治喜劳之极而病者，庄切其脉，为之失声，佯曰：吾取药去，数日更不来，病者悲泣，后即愈矣。《素问》曰：惧胜喜，可谓得玄关者也。凡此之类，《内经》自有治法，庸工废而不行，亦已久矣。幸河间、子和、丹溪数先生出，而其理始明，后之学人，宜知所从事。丹溪云：冷气、滞气、逆气，皆是肺受火邪，气得炎上之化，有升无降，熏蒸清道，甚而转成剧病，《局方》类用辛香燥热之剂，以火济火，咎将谁执。气无补法，世俗之言也。以其为病，痞闷壅塞，似难于补，不思正气虚者不能营运，邪滞着而不出，所以为病。经曰：壮者气行则愈，怯者着而成病。苟或气怯，不用补法，气何由行。气属阳，无寒之理。

　　上升之气觉恶寒者，亢则害，承乃制也。气有余，便是火。冷生气者，高阳生之谬言也。自觉冷气自下而上者，非真冷也。盖上升之气，自肝而出，中挟相火，自下而上，其热为甚，火极似水，阳亢阴微也。（按河间论气为阳而主轻微，诸所动乱劳伤。

　　乃阳火之化，神狂气乱而病热矣。又云：五志过极，皆为火也。而其治法，独得言外之意。

　　凡见喜、怒、悲、恐、思之证，皆以平心火为主。至于劳者伤于动，动便属阳，惊者骇于心，心便属火，二者必以平心火为主。俗医不达此者，遂有寒凉之谤。）气郁，用香附、苍术、抚芎。

　　调气用木香，然味辛，气能上升，如气郁而不达，固宜用之。若阴火冲上而用之，则反助火邪矣。

　　故必用黄柏、知母，而少用木香佐之。气从左边起者，肝火也。气刺痛，皆属火。当降火药中加枳壳。破滞气用枳壳，枳壳能损至高之气，二三服即止，恐伤真气，气实者可服。实热在内，相火上冲，有如气滞，用知母、黄柏、芩、连。阴虚气滞，用四物以补血。因事气郁不舒伸而痛者，木香调达之。忧而痰气，香附五钱，栝蒌一两，贝母、山楂各三钱，半夏一两。禀受素壮而气刺痛，用枳壳、乌药。因死血而痛者，桃仁、红花、归头。解五脏结气，益少阴经血，用栀子炒黑为末，入汤同煎，饮之甚效。河间云：妇人性执，故气疾为多，宜正气天香汤先导之。戴复庵云：七气致病，虽本一气，而所以为气者，随症而变，《三因方》论最详。喜、怒、忧、思、悲、恐、惊，谓之七气。有痰在咽喉间，如绵絮相似，咯不出，咽不下，并宜四七汤，未效，进丁沉透膈汤。（内有热者不宜。）

　　审知是思虑过度，宜四七汤去茯苓，加半夏、人参、菖蒲。审知是盛怒成疾，面色青黄，或两胁胀满，宜调气散，或四七汤加枳壳、木香各半钱。因惊恐得疾，心下怔忡者，见惊悸门。脉滑者，多血少气。涩者，少血多气。大者，血气俱多。小者，血气俱少。下手脉沉，便知是气。其或沉滑，气兼痰饮。脉弦软，或虚大，虚滑微弱，饮食不节，劳伤过度，精神倦怠，四肢困乏，法当补益。补中益气汤、调中益气汤、十全大补汤。夏月清暑益气汤、四君、四物之类加减。脉结涩，或沉弦，急疾收敛，四肢腹胁腰胯间牵引疼痛，不能转侧，皆由七情郁滞，HT 闪伤损，谨察病原，随证疏导。《三因》七气汤、流气饮子、大七气汤、苏子降气汤、化气散、四磨汤、大玄胡汤选用。脉沉滑，气兼痰饮者，二陈汤、桔梗半夏汤、四七汤，枳壳、乌药、紫苏、大腹皮、桑白皮之类，随证加减。

　　第二册　诸气门

　　郁

　　六元正纪大论曰：木郁达之，火郁发之，土郁夺之，金郁泄之，水郁折之。然调其气，过者折之，以其畏也，所谓泻之。王安道曰：木郁达之五句，治郁之法也。

　　调其气一句，治郁之余法也。过者折之三句，调气之余法也。夫五法者，经虽为病由五运之郁所致而立，然扩而充之，则未尝不可也。且凡病之起也，多由乎郁，郁者、滞而不通之义。或因所乘而为郁，或不因所乘而本气自郁，皆郁也。岂惟五运之变能使然哉。郁既非五运之变可拘，则达之、发之、夺之、泄之、折之之法，固可扩焉而充之矣。木郁达之，达者、通畅之也。如肝性急，怒气逆， 胁或胀，火时上炎，治以苦寒辛散而不愈者，则用升发之药，加以厥阴报使而从治之。又如久风入中为餐泄，及不因外风之人而清气在下为餐泄，则以轻扬之剂，举而散之。

　　凡此之类，皆达之之法也。王氏谓吐之令其条达，为木郁达之。东垣谓食塞胸中，食为坤土，胸为金位，金主杀伐，与坤土俱在于上而旺于天，金能克木，故肝木生发之气伏于地下，非木郁而何？吐去上焦阴土之物，木得舒畅则郁结去矣，此木郁达之也。窃意王氏以吐训达，此不能使人无疑者，以为肺金盛而抑制肝木欤，则泻肺气举肝气可矣，不必吐也。以为脾胃浊气下流，而少阳清气不升欤，则益胃升阳可也，不必吐也。虽然木郁固有吐之之理，今以吐字总该达字，则是凡木郁皆当用吐矣，其可乎哉。至于东垣所谓食塞肺分，为金与土旺于上而克木，又不能使人无疑者，夫金之克木，五行之常道，固不待夫物伤而后能也。且为物所伤，岂有反旺之理。若曰吐去其物以伸木气，乃是反为木郁而施治，非为食伤而施治矣。夫食塞胸中而用吐，正《内经》所谓其高者因而越之之义耳。恐不劳引木郁之说以汨之也。

　　火郁发之，发者、汗之也，升举之也。如腠理外闭，邪热怫郁，则解表取汗以散之。

　　又如龙火郁甚于内，非苦寒降沉之剂可治，则用升浮之药，佐以甘温，顺其性而从治之，使势穷则止。如东垣升阳散火汤是也。凡此之类，皆发之之法也。土郁夺之，夺者、攻下也，劫而衰之也。如邪热入胃，用咸寒之剂以攻去之。又如中满腹胀，湿热内甚，其人壮气实者，则攻下之，其或势盛而不能顿除者，则劫夺其势而使之衰。又如湿热为痢，有非力轻之剂可治者，则或攻或劫，以致其平。凡此之类，皆夺之之法也。金郁泄之，泄者、渗泄而利小便也，疏通其气也。如肺金为肾水上原，金受火烁，其令不行，原郁而渗道闭矣。宜整肃金化，滋以利之。又如肺气 满，胸凭仰息，非利肺气之剂，不足以疏通之。凡此之类，皆泄之之法也。王氏谓渗泄、解表、利小便，为金郁泄之。夫渗泄利小便，固为泄金郁矣，其解表二字，莫晓其意，得非以人之皮毛属肺，其受邪为金郁，而解表为泄之乎。窃谓如此，则凡筋病便是木郁，肉病便是土郁耶，此二字未当于理，今删去。且解表间于渗泄利小便之中，是渗泄利小便为二治矣。若以渗泄为滋肺生水，以利小便为直治膀胱，则直治膀胱，既责不在肺，何为金郁乎，是亦不通，故予易之曰，渗泄而利小便也。水郁折之，折者、制御也，伐而挫之也，渐杀其势也。如肿胀之病，水气淫溢而渗道以塞，夫水之所不胜者土也。今土气衰弱不能制之，故反受其侮，治当实其脾土，资其运化，俾可以制水而不敢犯，则渗道达而后愈。或病势既旺，非上法所能遽制，则用泄水之药以伐而挫之，或去菀陈 ，开鬼门，洁净府，三治备举，迭用以渐平之。

　　王氏所谓抑之制其冲逆，正欲折挫其泛滥之势也。夫实土者、守也，泄水者、攻也，兼三治者、广略而决胜也。守也、攻也、广略也，虽俱为治水之法，然不审病者之虚实、久近浅深，杂焉而妄施治之，其不倾踣者寡矣。且夫五郁之病，固有法以治之矣，然邪气久客，正气必损，今邪气虽去，正气岂能遽平哉。苟不平调正气，使各安其位复其常，于治郁之余，则犹未足以尽治法之妙，故又曰然调其气。苟调之而其气犹或过而未服，则当益其所不胜以制之，如木过者当益金，金能制木，则木斯服矣。所不胜者，所畏者也，故曰过者折之，以其畏也。夫制物者，物之所欲也。制于物者，物之所不欲也。顺其欲则喜，逆其欲则恶。今逆之以所恶，故曰所谓泻之。王氏以咸泻肾、酸泻肝之类为说，未尽厥旨。虽然自调其气以下，盖经之本旨。故予推其义如此。若扩充为应变之用，则不必尽然也。丹溪言郁有六，气、血、湿、热、痰、食也。气郁，胸胁痛，脉沉而涩，宜香附、苍术、抚芎。湿郁，周身走痛，或关节痛，遇阴寒则发，其脉沉细，宜苍术、川芎、白芷、茯苓。热郁，目瞀，小便赤，其脉沉数，宜山栀、青黛、香附、苍术、抚芎。痰郁，动则喘，寸口脉沉滑，宜海石、香附、南星、栝蒌仁。血郁，四肢无力，能食便红，其脉芤，宜桃仁、红花、青黛、川芎、香附。食郁，嗳酸，腹满不能食，右寸脉紧盛，宜香附、苍术、山楂、神曲、针砂。上诸郁药，春加防风，夏加苦参，秋冬加吴茱萸。

　　苍术、抚芎，总解诸郁。凡郁皆在中焦，以苍术、抚芎开提其气以升之，假令食在气上，气升则食自除矣。余仿此。或问方论分门叙证，未尝有郁病之名，今出六郁之药何也？曰：夫人气之变，一如地六淫而分之，故郁者，燥淫为病之别称也。

