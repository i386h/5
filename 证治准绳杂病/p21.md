<!-- { "loadSidebar": true } -->
　　甚者加大黄，临服入韭汁、桃仁泥。此方一应大怒之后作痞者，皆可服。

　　【胸痹】心下满而不痛为痞，心下满而痛为胸痹。《金匮》方，胸痹，胸中气塞，短气，茯苓杏仁甘草汤主之。橘枳姜汤主之。胸痹缓急者，薏苡仁附子散主之。（此二条不言痛）

　　支饮胸满者，枳朴大黄汤主之。（不言痹）胸痹之病，喘息咳唾，胸背痛，短气，寸口脉沉而迟，关上小紧数者，以栝蒌薤白白酒汤主之。胸痹不得卧，心痛彻背，栝蒌薤白半夏汤主之。胸痹心中痞，留气结在胸，胸满胁下逆抢心，枳实薤白桂枝汤主之。

　　人参汤亦主之。一味栝蒌，取子熟炒，连皮或煎或丸，最能荡涤胸中垢腻。

　　第二册　诸气门

　　水胀总论

　　许学士云：脐腹四肢悉肿者为水。但腹胀四肢不甚肿为蛊，蛊即胀也。然胀亦有头面手足尽肿者，大抵先头足肿，后腹大者，水也。先腹大后四肢肿者，胀也。

　　《灵枢经·五癃津液别》篇，黄帝问曰：水谷入于口，输于肠胃，其液别为五，天寒衣薄则为溺与气，天热衣浓则为汗，悲哀气并则为泣，中热胃缓则为唾，邪气内逆则气为之闭塞而不行，不行则为水胀，予知其然也，不知其何由生，愿闻其道。岐伯曰：水谷皆入于口，其味有五，各注其海，津液各走其道。故三焦出气，以温肌肉，充皮肤，为其津，其流而不行者为液。天暑衣浓则腠理开，故汗出，寒留于分肉之间，聚沫则为痛。天寒则腠理闭，气湿不行，水下留于膀胱则为溺与气。五脏六腑，心为之主，耳为之听，目为之候，肺为之相，肝为之将，脾为之卫，肾为之主外，故五脏六腑之津液尽上渗于目，心悲气并则心系急，心系急则肺举，肺与则液上溢。夫心系举肺不能常举，乍上乍下，故咳而泣出矣。中热则胃中消谷，消谷则虫上下作，肠胃充郭故胃缓，胃缓则气逆，故唾出。五谷之津液和合而为膏者，内渗入于骨空，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚故腰背痛而胫酸。阴阳气道不通，四海闭塞，三焦不泻，津液不化，水谷并于肠胃之中，别于回肠，留于下焦，不得渗膀胱，则下焦胀，水溢则为水胀。水胀篇黄帝问于岐伯曰：水与肤胀、鼓胀、肠覃、石瘕、石水，何以别之？岐伯答曰：水始起也，目窠上微肿，如新卧起之状，其颈脉动时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。黄帝曰：肤胀何以候之？岐伯曰：肤胀者，寒气客于皮肤之间，然不坚，腹大，身尽肿，皮浓，按其腹 而不起，腹色不变，此其候也。鼓胀何如？岐伯曰：腹胀身皆大，大与肤胀等也，色苍黄，腹筋起，此其候也。肠覃何如？岐伯曰：寒气客于肠外，与卫气相搏，气不得营，因有所系，癖而内着，恶气乃起，肉乃生，其始生也，大如鸡卵，稍以益大，至其成，如怀子之状，久者离岁，按之则坚，推之则移，月事以时下，此其候也。石瘕何如？岐伯曰：石瘕生于胞中，寒气客于子门，子门闭塞，气不得通，恶血当泻不泻， 以留止，日以益大，状如怀子，月事不以时下，皆生于女子，可导而下。黄帝曰：肤胀、鼓胀可刺耶？岐伯曰：先泻其胀之血络，后调其经，刺去其血络也。（石水，脐以下肿，其脉沉。）

　　第二册　诸气门

　　水肿

　　《素问》汤液醪醴论帝曰：其有不从亳毛而生，五脏阳以竭也。津液充郭，其魄独居，孤精于内，气耗于外，形不可与衣相保，此四极急而动中，是气拒于内而形施于外，治之奈何？岐伯曰：平治于权衡，去宛陈 ，微动四极，温衣，缪刺其处，以复其形；开鬼门，洁净府，精以时服，五阳以布，疏涤五脏。故精自生，形自盛，骨肉相保，巨气乃平。释云：不从毫毛生者，明其邪不自腠理入，是水从内而溢出于外者也。五脏阳以竭者，为由脾胃虚弱。夫脾胃者土也，法天地，生万物，故水谷入胃，清阳化气，浊阴成味，五脏禀其气曰阳，禀其味曰精，即经之谓五阳者，胃脘之阳是也。气和精生。今不得禀水谷气，则无气以生，不得禀五味，则无精以化。肺主气而魄脏焉，无气则魄独居，肾为阳，故动之，经脉行则脾胃之水谷得以化，四脏亦得以禀之，然后可以施治。其水在表在上者汗之，在下、在里者分利之。夫如是，此条所治，正与评热论阴虚者对待而言也。彼为肾之阴虚，不能敌夫所凑之阳，此为胃之阳虚，不能制夫溢水之阴也。仲景法，诸有水者，腰以下肿，当利小便，腰以上肿，当发汗乃愈。防己黄 汤、防己茯苓汤、蒲灰散。（以上利小便。）

　　越婢汤、越婢加术汤、甘草麻黄汤、麻黄附子汤、杏子汤。（以上发汗。）观此可见仲景之法，一出于《内经》。后世治水肿方，有五皮散、香苏散，中用姜、橘、紫苏、大腹皮辛以散之，茯苓、防己、木通、桑皮淡以渗之，是开鬼门洁净府同用也。丹溪云：因脾虚不能制水，水渍妄行，当以参、术补脾，气得实则自能健运，自能升降，运动其枢机，则水自行，非五苓之行水也。又云：《内经》曰，诸气 郁，皆属于肺。

　　诸湿肿满，皆属于脾。诸腹胀大，皆属于热。是三者相因而为病。盖湿者土之气，土者火之子，故湿每生于热，热气亦能自湿者，母气感子湿之变也。湿气盛，肺气不行而 郁矣。故水肿病者，脾失运化之职，清浊混淆，因郁而为水。脾土既病，肺为之子，而肺亦虚，荣卫不布，气停水积，凝聚浊液，渗透经络，涵流溪谷，窒碍津液，久久灌入隧道，血亦化水矣。凡治肿，皆宜以治湿为主，所挟不同，故治法亦异。更宜清心经之火，补养脾土，火退则肺气下降而水道通，脾土旺则运化行，清浊分，其清者复回而为气、为血、为津液。其败浊之甚者，在上为汗，在下为溺，以渐而分消矣。卢砥镜治水肿类例，以肺金盛而生水，水溢妄行，气息闭、枢机壅而为肿，必欲导肾以决去之，岂理也哉。夫肺者肾之母，其气清肃，若果由肺盛生水，则将奉行降令，通调水道，下输膀胱，水精四布，五经并行，而何病肿之有。

　　或问丹溪所论水病之源，在于脾土。卢氏论水，宗于水热篇，阴盛水溢，其源在肾。

　　所起不同，故治必异。今如丹溪之论，则《内经》非欤？曰不然，试用水热篇三章之义绎之，则晰然矣。首章问少阴何以主肾，肾何以主水，曰肾者至阴也，至阴者盛水也。肺者太阴也，少阴者冬脉也。故其本在肾，其末在肺，皆积水也。此以少阴经脉在上，主肾行冬令，至阴盛水气化之常者而言也。非是为病之因也。当时若遇邪伤，则二脏之气停而皆积水矣。今卢氏不求其为因所感之邪，而致气停水积，乃辄以至阴盛水，谓是脏气有余而生病者，误矣。不然，何乃次章复问，肾何以能聚水而生病，曰肾者胃之关也，关门不利，故聚水而从其类也。上下溢于皮肤，故为肿， 肿者，聚水而生病也。此承上章积水之病，故注文以肾主下焦，膀胱为腑，主其分注，开窍二阴，故肾气化则二阴通，二阴闭则胃填满，故云肾者胃之关也。关闭则水积。然而气停水溢之义，尚有可言者焉，当是下焦之气也。何则？《灵枢》本输篇曰：少阳者属肾，上连肺，故将两脏；三焦者，决渎之腑也，水道出焉，属膀胱，是孤腑也。宣明五气篇，下焦溢为水。注文以分注之所，气窒不泻，则溢而为水也。又曰：三焦病者，腹气满，小腹尤坚，不得小便，窘急，溢则水留，即为胀。以此观之，其下焦少阳之经气，当相火之化，六气中惟相火有其经，无其腑脏，游行于五者之间，故曰少阳为游部，其经脉之在上者，布膻中，散络心包，在下者，出于委阳，上络膀胱。岂非上佐天道之施化，下佐地道之生发，与手厥阴为表里，以行诸经之使者乎。是故肾经受邪，则下焦之火气郁矣。火气郁则水精不得四布，而水聚矣。火郁之久必发，发则与冲脉之属火者，同逆而上。盖冲脉者，十二经之海，其上者，出于项颡，渗诸阳，灌诸精；其下者，并少阳下足，渗三阴，灌诸络。

