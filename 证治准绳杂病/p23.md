<!-- { "loadSidebar": true } -->
　　如热在下焦阴消，使气不得化者，当益阴而阳气自化，黄柏内加黄连是也。如水胀之病，当开鬼门、洁净腑也，白茯苓汤主之。白茯苓汤能变水，白茯苓、泽泻各二两，郁李仁五钱，水一碗，煎至一半，生姜自然汁入药，常服无时，从少至多，服五七日后，觉腹下再肿，治以白术散，白术、泽泻各半两，为末，煎服三钱。或丸亦可，煎茯苓汤下三十丸。以黄 芍药建中汤之类调养之。平复后，忌房室猪鱼盐面等物。香薷熬膏，丸如桐子大，每服五丸，日三渐增，以小便利为度。冬瓜，不限多少任吃。鲤鱼一头，重一斤以上者，煮熟取汁，和冬瓜、葱白作羹食之。青头鸭或白鸭，治如食法，细切，和米并五味，煮熟作粥食之，宜空腹时进。何柏斋学士云：造化之机，水火而已，宜平不宜偏，宜交不宜分。水为湿为寒，火为燥为热，火性炎上，水性润下，故火宜在下，水宜在上，则易交也。交则为既济，不交则为未济，不交之极，则分离而死矣。消渴证不交，而火偏盛也，水气证不交，而水偏盛也。制其偏而使之交，则治之之法也。小火不能化大水，故必先泻其水，后补其火。开鬼门，泻在表在上之水也。洁净腑，泻在里在下之水也。水势既减，然后用暖药以补元气使水火交，则用药之次第也。又云：卢氏以水肿隶肝肾胃而不及脾，丹溪非之似矣，然实则皆非也。盖造化生物，天地水火而已矣。主之者天也，成之者地也。故曰干知太始，坤作成物，至于天地交合变化之用，则水火二气也。天运水火之气于地之中，则物生矣。然水火不可偏盛，太旱物不生，火偏盛也。太涝物亦不生，水偏盛也。水火和平则物生矣，此自然之理也。人之脏腑，以脾胃为主，盖饮食皆入于胃而运以脾，犹地之土也。然脾胃能化物与否，实由于水火二气，非脾胃所能也。火盛则脾胃燥，水盛则脾胃湿，皆不能化物，乃生诸病。水肿之证，盖水盛而火不能化也。火衰则不能化水，故水之入于脾胃者，皆渗入血脉骨肉，血亦化水，肉发肿胀，皆自然之理也。导去其水，使水气少减，复补其火，使二气平和则病去矣。丹溪谓脾失运化，由肝木侮脾，乃欲清心经之火，使肺金得令以制肝木，则脾土全运化之职，水自顺道，乃不为肿，其词迂而不切，故书此辨之。按何公虽于医学未精，其论水火，则医书所未发，是可存也，故附着于此。

　　【诊】目窠微肿，如卧蚕之状，曰水。足胫肿，曰水。颈脉动，喘疾咳，曰水。

　　病下利后，渴饮水，小便不利，腹满因肿，此法当病水。若小便自利及汗出者，自当愈。趺阳脉当伏，今反数，本自有热，消谷，小便数，今反不利，此欲作水。寸口脉浮而迟，浮脉则热，迟脉则潜，热潜相搏，名曰沉。趺阳脉浮而数，浮脉则热，数脉则止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，则为水矣。脉得诸沉，当责有水，身体肿重，水病脉出者死。（《三因》云：大抵浮脉带数，即是虚寒潜止于其间，久必沉伏，沉伏则阳虚阴实，为水必矣。）

　　面然浮肿，疼痛，其色 黑，多汗恶风者，属肾风。阳水兼阳证，脉必沉数。阴水兼阴证，脉必沉迟。沉而滑，为风水。浮而迟，弦而紧，皆为肿。水病脉洪大者可治，微细者不可治。（又云：浮大轻者生，沉细虚小者死。又云：实者生，虚者死。）唇黑则伤肝。缺盆平则伤心。脐出则伤脾。足心平则伤肾。背平则伤肺。凡此五伤，必不可治。

　　第二册　诸气门

　　胀满

　　仲景云：胀满按之不痛为虚，痛者为实，可下之。腹胀时减复如故，此为寒，当与温药。腹满不减，减不足言，须当下之，宜大承气汤。心下坚大如盘，边如旋杯，水饮所作，枳术汤主之。腹满，口舌干燥，此肠胃间有水气，防己椒苈丸主之。病腹满，发热十日，脉浮而数，饮食如故，浓朴七物汤主之。脾虚满者，黄汤。（芍药停湿。）脾实满不运，平胃散。（苍术泄湿。）东垣云：腹胀满，气不转者，加浓朴以破滞气，腹中夯闷，此非腹胀满，乃散而不收，可加芍药收之，是知气结而胀，宜浓朴散之，气散而胀，宜芍药收之。六元政纪论云：太阴所至为中满，太阴所至为蓄满，诸湿肿满，皆属脾土。论云：脾乃阴中之太阴，同湿土之化，脾湿有余，腹满食不化。天为阳为热，主运化也。地为阴为湿，主长养也。无阳则阴不能生化，故云藏寒生满病。调经篇云：因饮食劳倦，损伤脾胃，始受热中，末传寒中，皆由脾胃之气虚弱，不能运化精微而制水谷，聚而不散而成胀满。经云：腹满 胀，支膈胁，下厥上冒，过在太阴、阳明，乃寒湿郁遏也。《脉经》所谓胃中寒则胀满者是也。腹满，大便不利，上走胸臆，喘息喝喝然，取足少阴。又云：胀取三阳，三阳者足太阳寒水为胀，与通评虚实论说，腹暴满，按之不下，取太阳经络胃之募也正同，取者泻也。经云：中满者，泻之于内者是也。宜以辛热散之，以苦泻之，淡渗利之，使上下分消其湿，正如开鬼门，洁净腑，温衣，缪刺其处，是先泻其血络，后调其真经，气血平，阳布神清，此治之正也。或问诸胀腹大，皆属于热者何也？此乃病机总辞。假令外伤风寒，有余之邪自表传里，寒变为热，而作胃实腹满，仲景以大承气汤治之。亦有膏粱之人，湿热郁于内而成胀满者，此热胀之谓也。大抵寒胀多而热胀少，治之者宜详辨之。诸腹胀大，皆属于热，此乃八益之邪有余之证，自天外而入，是感风寒之邪自表传里，寒变为热，作胃实腹病，日晡潮热，大渴引饮，谵语，是太阳、阳明并大实大满者，大承气汤下之。少阳、阳明微满实者，小承气汤下之。经云：泄之则胀已，此之谓也。假令 疟为胀满，亦有寒胀、热胀，是天之邪气，伤暑而得之，不实时发，至秋暑气衰绝而疟病作矣，知其寒也，《局方》用交解饮子者是也。内虚不足寒湿令人中满，及五脏六腑俱有胀满，更以脉家寒热多少较之。胃中寒则胀满，浊气在上则生 胀，取三阳。三阳者，足太阳膀胱寒水为胀，腹暴满，按之不下，取太阳经络者，胃之募也正同。腹满 胀，支膈 胁，下厥上冒，过在太阴、阳明，此胃之寒湿郁遏也。太阴 胀，后不利不欲食，食则呕，不得卧。按《内经》所说，寒胀之多如此中满。治法当开鬼门，洁净腑。

　　开鬼门者，谓发汗也。洁净腑者，利小便也。中满者，泻之于内，谓脾胃有病，当令上下分消其气，下焦如渎，气血自然分化，不待泄滓秽。如或大实大满，大小便不利，从权以寒热药下之。或伤酒湿面及味浓之物，膏粱之人，或食已便卧，使湿热之气不得施化，致令腹胀满，此胀亦是热胀。治热胀，分消丸主之。如或多食寒凉，及脾胃久虚之人，胃中寒则胀满，或脏寒生满病，以治寒胀中满，分消汤主之。中满热胀、鼓胀、气胀，皆分消丸主之。中满寒胀，寒疝，大小便不通，阴躁，足不收，四肢厥逆，食入反出；下虚中满，腹中寒，心下痞，下焦躁寒沉厥，奔豚不收，皆分消汤主之。中满腹胀，内有积聚，坚硬如石，其形如盘，令人不能坐卧，大小便涩滞，上喘气促，面色痿黄，通身虚肿，广术溃坚汤主之。二服后中满减半，止有积不消，再服半夏浓朴汤。阴阳应象论云：清气在下则生餐泄，浊气在上则生胀，此阴阳反作，病之逆从也。夫 胀者，以寒热温凉论之，此何腹胀也？曰此饮食失节为胀，乃受病之始也。湿热亦能为胀，右关脉洪缓而沉弦，脉浮于上，是风湿热三脉相合而为病也。是脾胃之令不行，阴火亢甚，乘于脾胃，盛则左迁而阳道不行，是六腑之气已绝于外，火盛能令母实，风气外绝。风气外绝者，是谷气入胃，清气、营气不行，便是风气也。异呼同类，即胃气者是也。经云：虚则兼其所胜，土不胜者，肝之邪也。是脾胃之土不足，水火大胜者也。经云：浊阴出下窍，浊阴走五脏，浊阴归六腑，浊阴归地，此平康不病之常道，反此则为胀也。阴阳论云：饮食不节，起居不时者，阴受之，阴受之则入五脏，入五脏则 胀闭塞。调经篇云：下脘不通，则胃气热，热气熏胸中，故内热。下脘者，幽门也。人身之中，上下有七冲门，皆下冲上也。幽门上冲吸门，吸门者，会厌也，冲其吸入之气，不得下归于肾，肝为阴火动相拒，故咽膈不通，致浊阴之气不得下降，而大便干燥不行，胃之湿与客阴之火俱在其中，则腹胀作矣。治在幽门，使幽门通利，泄其阴火，润其燥血，生益新血，幽门通利则大便不闭，吸门亦不受邪，其膈咽得通， 满腹胀俱去，是浊阴得下归地矣。故经曰：中满者，泻之于内，此法是也。通幽汤、润肠丸。

　　胀而大便燥结，脉沉之洪缓，浮之弦者，宜沉香交泰丸。范天 夫人，先因劳役饮食失节，加之忧思气结，病心腹胀满，旦食则不能暮食，两胁刺痛，诊其脉弦而细，至夜浊阴之气当降而不降， 胀尤甚。大抵阳主运化，饮食劳倦损伤脾胃，阳气不能运化精微，聚而不散，故为胀满。先灸中脘，乃胃之募穴，引胃中生发之气上行阳道，后以木香顺气汤助之，则浊阴之气自此而降矣。经曰：留者行之，结者散之。

