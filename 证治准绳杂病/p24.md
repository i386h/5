<!-- { "loadSidebar": true } -->
　　以柴胡、升麻之苦平，行少阳、阳明二经，发散清气，营运阳分为君；以生姜、半夏、草豆蔻、益智仁之甘辛大热，消散中寒为臣；以浓朴、木香、苍术、青皮之辛苦大温，通顺滞气，以陈皮、当归、人参辛甘温，调和荣卫，滋养中气，浊气不降，宜以苦泄之，吴茱萸之苦热，泄之者也，气之薄者，为阳中之阴，茯苓甘平、泽泻咸平，气薄，引浊阴之气自上而下，故以为佐。气味相合，散之，泄之，上之，下之，使清浊之气，各安其位也。《灵枢经》云：腹满，大便不利，上走胸臆，喘息喝喝然，取足少阴。取者泻也，宜以辛热散之，良姜、肉桂、益智仁、草豆蔻仁、浓朴、升麻、甘草、独活、使黄柏。（少许引用）又方，桂枝、桔梗、人参、陈皮、青皮、（少许）良姜、白术、泽泻、吴茱萸。太阴所至为蓄满。辨云：脾为阴中之太阴。又云：脾为阴中之至阴，乃为坤元亘古不迁之土。天为阳火也，地为阴水也，在人则为脾同阴水之化，脾有余则腹胀满，食不化，故无阳则不能化五谷，脾盛乃大寒为胀满，故《脉经》云：胃中寒则胀满。大抵此病，皆水气寒湿为之也。治宜大辛热之剂必愈，然亦有轻重。木香塌气丸。丹溪云：脾者、具坤静之德，而有干健之运，故能使心肺之阳降，肾肝之阴升，而成天地交之泰，是为平人。今也七情内伤，六淫外感，饮食失节，房劳致虚，脾土之阴受伤，转输之官失职，胃虽受谷不能运化，故阳升阴降，而成天地不交之否，清浊相混，隧道壅塞而为热，热留为湿，湿热相生，遂成胀满。经云：鼓胀是也，以其外虽坚满，中空无物，有似于鼓。以其胶固难治，又名曰蛊，若虫之侵蚀，而有蛊之义焉。宜补其脾，又须养肺金以制木，使脾无贼邪之患，滋肾水以制火，使肺得清化之令，却咸味，断妄想，远音乐，无有不安。医者不察，急于取效，病者苦于胀满，喜行利药以求通快，不知宽得一日半日，其胀愈甚，而病邪甚矣，真气伤矣。或问方论，或以胃冷中虚，或以旦食则不能暮食，由至阴居中，五阳不布然也。今丹溪乃云湿热相生，则固无寒者欤？曰初病因寒饮食，与外受寒气，亦或有之，若丹溪之所言者，则非一日之病，初虽因寒，阳气被郁，久亦成热矣。经曰：诸腹胀大，诸病有声，鼓之如鼓，皆属于热是也。

　　今使心肺之阳降，肾肝之阴升，即是五阳布之也。何必姜、附之热乎。然先以救其脾胃虚弱者为本，从而视其标之有余者治之，此亦圣人之旨也。《灵枢》胀论谓五脏六腑皆有胀，其胀皆在脏腑之外，排脏腑而郭胸腹，胀皮肤。胸腹者，脏腑之郭也。

　　各有畔界，各有形状。荣气循脉，卫气逆为脉胀。卫气并脉，循分肉为肤胀。夫诸胀者，皆因厥气在下，荣卫留止，寒气逆上，真邪相攻，两气相搏，乃合为胀也。

　　凡此诸胀，其道在一，明知逆顺，针数不失。泻虚补实，神去其室，致邪失正，真不可定，粗之所败，谓之天命。补虚泻实，神归其室，久塞其空，谓之良工。以此而观，则圣人未尝不以补虚为要。曰《灵枢》胀论多言由厥气在下，寒气逆上而为胀也，更有他邪之可言乎。曰考之《内经》脉要精微篇谓：胃脉实，气有余则胀。

　　腹中论谓：病心腹满，旦食不能暮食，名为鼓胀。有病热者，三阳盛，入于阴，故病在头与腹，乃 胀而头痛。有病膺肿颈痛，胸满腹胀，名曰厥逆。风论谓：胃风鬲塞不通，腹善满，失衣则 胀。调经篇谓：形有余则腹胀，泾溲不利，志有余则腹胀餐泄。至真大要篇谓：诸湿肿满，皆属于脾。六元正纪大论谓：土郁之发，心腹胀，肠鸣而数后。水运太过，阴厥，上下中寒，甚则腹大胫肿，寝汗憎寒。

　　至真大要论谓：厥阴司天，食则呕，腹胀，溏泄。在泉病腹胀，善噫。少阴司天，腹 胀，腹大满，彭彭而喘咳。阳明之复，胀而泄，呕苦咳哕。阳明初之气，病中热胀，面目浮肿。太阴阳明论谓：饮食起居失节，入五脏则满闭塞，下为餐泄。缪刺论谓：有所堕坠，恶血留内，腹中满胀，不得前后，先饮利药，此上伤厥阴之脉，下伤少阴之络。诊要谓：手少阴终者，面黑，齿长而垢，腹胀闭，上下不通而终。足太阴终者，腹胀闭不得息，善噫善呕，呕则逆，逆则面赤，不逆则上下不通，面黑皮毛焦而终。阴阳别论谓；二阴一阳发病，善胀，心满善气，为肾胆同逆，三焦不行，气 于上。阴阳应象论，浊气在上，则生 胀。六元正纪论谓：太阴所至为 满。又云：太阴所至为中满。脉解篇谓：太阴子也，十一月万物气皆藏于中，故曰病胀；所谓上走心为噫者，阴盛而上走于阳明，阳明络属心，故上走心为噫；所谓食则呕者，物盛满而上溢，故呕；所谓得后与气，则快然如衰者，十二月阴气下衰，而阳气且出。《灵枢》水胀篇谓：鼓胀者，腹胀身皆大，与肤胀等，色苍黄，腹筋起，此其候也。经脉篇谓：胃气不足，胃中寒则胀满，身以前皆寒。有脾是动病，胃脘痛，腹胀，得后与气，则快然如衰。邪气论谓：胃病者，腹 胀，胃脘当心而痛，上支两胁，膈咽不通，饮食不下。又胃是动病，贲响腹胀。本神篇谓：脾气实则腹胀，泾溲不利。经脉篇谓：足太阴之别公孙，虚则鼓胀。师传篇谓：胃中寒，肠中热，则胀而泄。胀论篇谓：荣气顺脉，卫气逆为脉胀。卫气并脉，循分肉为肤胀。脾胀者，善哕，四肢烦 ，体重不能胜衣，卧不安。胃胀者，腹满，胃脘痛，鼻闻焦臭，妨于食，大便难。肺胀者，虚满而喘咳。大肠胀者，肠鸣而痛，濯濯有声。肾胀者，腹满引背，央央然腰髀痛。膀胱胀者，少腹满而气癃。肝胀者，胁下满而痛引少腹。胆胀者，胁下痛胀，口中苦，善太息。三焦胀者，气满于皮肤中，轻轻然不坚。心胀者，烦心短气，卧不安。小肠胀者，少腹 胀，引腰而痛。二经诸条之论，各邪所生之胀，各胀之病状如此。李东垣尝引五常政大要云，下之则胀已者，谓西北二方，地形高寒，及异法方宜论云，北方之人，脏寒生满病，亦谓适寒凉者胀，皆秋冬之气也。

　　二者尽由寒凉在外，六阳在于坤土之中，坤土者，人之脾胃也。五脏之病，外寒必内热，然阴盛阳虚，故下之则愈。又曰：大抵寒胀多而热胀少，治者宜详辨之。予因是而思，岂独寒热而已。凡治是病，必会通圣经诸条之旨，然后能识脏腑之部分形证，邪气之所自来，纵是通腹胀满，卒难究竟者，亦必有胀甚之部，与病先起处，即可知属何脏腑之气受邪而不行者为先，而后及乎中焦气交之分，于是转运不前，壅聚通腹胀满也。若脾胃受邪，便先是胃脘心下痞气起，渐积为通腹胀也。腹属脾也，属脾胃者，则饮食少，属他腑脏者，则饮食如常，此亦可验。又须分其表里浅深，以胀在皮肤孙络之间者，饮食亦如常，其在肠胃肓膜之间者，则饮食减少，其气壅塞于五脏，则气促急不食而病危矣。是故病在表者易治，入腑者难治，入脏者不治。更要分虚寒实热，其脏腑之气本盛，被邪填塞不行者为实。其气本不足，因邪所壅者为虚。实者祛之，虚者补之，寒者热之，热者寒之，结者散之，留者行之。

