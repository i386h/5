<!-- { "loadSidebar": true } -->
　　经云：岁火太过，炎暑流行，肺金受邪，民病血溢血泄。又云：少阳之复，火气内发，血溢血泄。是火气能使人失血者也。而又云：太阳司天，寒淫所胜，血变于中，民病呕血血泄，鼽衄善悲。又云：太阳在泉，寒淫所胜，民病血见。是寒气能使人失血也。又云：太阴在泉，湿淫所胜，民病血见。是湿气能使人失血也。又云：少阴司天之政，水火寒热持于气交，热病生于上，冷病生于下，寒热凌犯而争于中，民病血溢血泄。是寒热凌犯能使人失血也。太阴司天之政，初之气，风湿相薄，民病血溢。是风湿相薄血溢也。又云：岁金太过，燥气流行，病反侧咳逆，甚而血溢。是燥气亦能使血溢也。然则六气皆能使人失血，何独火乎。

　　《撄宁生卮言》云：古人言诸见血非寒证，皆以血为热迫，遂至妄行，然皆复有所挟也。或挟风，或挟湿，或挟气，又有因药石而发者，其本皆热。上中下治，各有所宜。在上则栀子、黄芩、黄连、芍药、犀角、蒲黄，而济以生地黄、牡丹皮之类。胃血，古人有胃风汤，正是以阳明火邪为风所扇，而血为之动，中间有桂，取其能伐木也。若苍术、地榆、白芍药之类，而济以火剂。大肠血，以手阳明火邪，为风为湿也。治以火剂、风剂，风能胜湿也。如黄连、黄芩、芍药、柏皮、荆芥、防风、羌活之类，兼用鸡冠花，则又述类之义也。惊而动血者，属心。怒而动血者，属肝。忧而动血者，属肺。思而动血者，属脾。劳而动血者，属肾。血溢、血泄、诸蓄妄证，其始也，予率以桃仁、大黄行血破瘀之剂折其锐气，而后区别治之。虽往往获中，然犹不得其所以然也。后来四明遇故人苏伊芳举，间论诸家之术，伊芳举曰吾乡有善医者，每治失血蓄妄，必先以快药下之。或问失血复下，虚何以当？则曰血既妄行，迷失故道，不去蓄利瘀，则以妄为常，曷以御之，且去者自去，生者自生，何虚之有。予闻之愕然曰名言也。昔者之疑，今释然矣。

　　妇人之于血也，经水蓄而为胞胎，则蓄者自蓄，生者自生，及其产育为恶露，则去者自去，生者自生，其 而为乳，则无复下，满而为月矣。失血为血家妄逆，产妇为妇人常事，其去其生则一也。失血家须用下剂破血，盖施之于蓄妄之初，亡血虚家不可下，盖戒之于亡失之后。

　　【九窍出血】南天竺饮主之。或用血余灰，自发为佳，无即父子一气者，次则男胎发，又次则乱发，皂角水净洗，晒干烧灰为末，每二钱以茅草根、车前草煎汤调下。荆叶捣取汁，酒和服。刺蓟一握绞汁，酒半盏和服。如无生者，捣干者为末，冷水调三钱。

　　【血从毛孔出】名曰肌衄，用人中白不拘多少，刮在新瓦上，用火逼干，研令极细，每服二钱，入麝香少许，温酒调下。外以男胎发烧灰KT 之。未效，以郁金末水调，鹅翎扫之即止。《九灵山房集》云：湖心寺僧履师，偶搔 中疥，忽自出血，汨汨如涌泉，竟日不止，疡医治疗弗效。邀吕元膺往视时，已困极无气可语，及持其脉，惟尺脉如蛛丝，他部皆无，即告之曰，夫脉血气之先也，今血妄溢，故荣气暴衰，然两尺尚可按，惟当益荣以泻其阴火，乃作四神汤加荆芥穗、防风，不间晨夜并进，明日脉渐出，更服十全大补汤一剂遂痊。

　　凡九窍出血皆可用：墙头苔藓可以塞。车前草汁可以滴。火烧莲房用水调。锅底黑煤可以吃。石榴花片可以塞。生莱菔汁可以滴。火烧龙骨可以吹。水煎茅花可以吃。《玉机微义》曰：经云，荣者、水谷之精也，和调五脏，洒陈于六腑，乃能入于脉也。源源而来，生化于脾，总统于心，脏受于肝，宣布于肺，施泄于肾，灌溉一身。目得之而能视，耳得之而能听，手得之而能摄，掌得之而能握，足得之而能步，脏得之而能液，腑得之而能气，是以出入升降濡润宣通者，由此使然也。注之于脉，少则涩，充则实。常以饮食日滋，故能阳生阴长，取汁变化而赤为血也。

　　生化旺则诸经恃此而长养，衰耗竭则百脉由此而空虚，可不谨养哉。故曰血者神气也，得之则存，失之则亡。是知血盛则形盛，血弱则形衰，神静则阴生，形役则阳亢。阳盛则阴必衰，又何言阳旺而生阴血也，盖谓血气之常，阴从乎阳，随气营运于内，苟无阴以羁束，则气何以树立，故其致病也易，调治也难，以其比阳常亏而又损之，则阳易亢阴易乏之论，可以见矣。诸经有云：阳道实，阴道虚，阴道常乏。

　　阳常有余，阴常不足。妇人之生也，年至十四经行，四十九而经断，可见阴血之难成易亏如此。阴气一伤，所变立至，妄行于上则吐衄，衰涸于外则虚劳，妄反于下则便红，积热膀胱则癃闭溺血，渗透肠间则为肠风，阴虚阳搏则为崩中，湿蒸热瘀则为滞下，热极腐化则为脓血。火极似水，血色紫黑。热胜于阴，发为疮疡，湿滞于血则为痛痒，瘾疹皮肤则为冷痹。蓄之在上则人喜忘，蓄之在下则人喜狂。堕恐跌仆则瘀恶内凝。若分部位，身半以上同天之阳，身半以下同地之阴。此特举其所显之证者。治血必血属之药，欲求血药，其四物之谓乎。河间谓随证辅佐，谓之六合汤者，详言之矣。予故陈其气味，专司之要，不可不察。夫川芎血中气药也，通肝经，性味辛散，能行血滞于气也。地黄血中血药也，通肾经，性味甘寒，能生真阴之虚也。当归分三治，血中主药也，通肝经，性味辛温，全用能活血，各归其经也。芍药阴分药也，通脾经，性味酸寒，能和血，治虚腹痛也。若求阴药之属，必于此而取则焉。《脾胃论》有云：若善治者，随证损益，摘其一二味之所宜为主治可也。

　　此特论血病而求血药之属者也。若气虚血弱，又当如长沙血虚以人参补之，阳旺则生阴血也。若四物者，独能主血分受伤，为气不虚也。辅佐之属，若桃仁、红花、苏木、血竭、牡丹皮者，血滞所宜。蒲黄、阿胶、地榆、百草霜、棕榈灰者，血崩所宜。乳香、没药、五灵脂、凌霄花者，血痛所宜。苁蓉、琐阳、牛膝、枸杞子、益母草、夏枯草、败龟板者，血虚所宜。乳酪血液之物，血燥所宜。干姜、肉桂，血寒所宜。生地黄、苦参，血热所宜。特取其正治大略耳。人能触类而长，可以应无穷之变矣。

　　【诊】脱血而脉实者难治。病若吐血复鼽衄，脉当沉细，反浮大而牢者死。吐血衄血，脉滑、弱小者生，实大者死。汗出若衄，其脉滑小者生，大躁者死。呕血胸满引痛，脉小而疾者逆也。脉至而搏，血衄身热者死。吐血，咳逆上气，其脉数而有热，不得卧者死。诸见血，身热脉大者难治，难治者，邪胜也。身凉脉静者易治，易治者，正气复也。衄血者，若但头汗出，身无汗，及汗出不至足者死。血溢上行，或唾、或呕、或吐，皆凶也。若变而下行为恶利者顺也。血上行为逆，其治难，下行为顺，其治易。故仲景云：蓄血证下血者，当自愈。若无病之人，忽然下利者，其病进也。今病血证上行而复下行恶利者，其邪欲去，是知吉也。

　　第三册　诸血门

　　鼻衄出血

　　《三因方》云：衄者，因伤风寒暑湿，流传经络，涌泄于清气道中而致者，皆外所因。积怒伤肝，积忧伤肺，烦思伤脾，失志伤肾，暴喜伤心，皆能动血，随气上溢而致者，属内所因。饮酒过多，啖炙爆辛热，或坠堕车马伤损致者，皆非内非外因也。鼻通于脑，血上溢于脑，所以从鼻而出。宜茅花汤调止衄散，时进折二泔，仍令其以麻油滴入鼻，或以莱菔汁滴入亦可。茅花、白芍药对半尤稳。糯米炒微黄为末，新水下二钱。乱发烧灰存性，细研，水服方寸匕，并吹鼻中。萱草根捣汁，每一盏入生姜汁半盏相和，时时细呷。竹蛀屑，水饮调。百药煎，半烧半生，水酒调服。白芨末，新汲水调下神效。治鼻衄久不止，或素有热而暴作者，诸药不效，神法以大白纸一张，作十数揲，于冷水内浸湿，置顶中，以热熨斗熨之，至一重或二重纸干立止。又方，用线扎中指中节，如左鼻孔出血扎左指，右鼻孔出血扎右指，两鼻孔齐出，则左右俱扎之。血衄不愈，以三棱针于气街穴出血，更用五味子十粒，麦门冬、当归、黄 、生地、人参各一钱，水煎，空心热服。六脉细弦而涩，按之空虚，其色必白而夭不泽者，脱血也。此大寒证，以辛温补血养血，以甘温、甘热滑润之剂佐之即愈，理中汤，小建中汤。六脉俱大，按之空虚，心动面赤，善惊上热，乃手少阴心脉也，此气盛多而亡血。以甘寒镇坠之剂，大泻其气以坠气浮，以甘辛温微苦，峻补其血，三黄补血汤。实热衄血，先服朱砂、蛤粉，次服木香、黄连。大便结者下之，用大黄、芒硝、甘草、生地。溏 者，栀子、黄芩、黄连、犀角地黄汤，可选用之。有头风自衄，头风才发则衄不止，宜芎附饮，间进一字散。

　　下虚上盛而衄，不宜过用凉剂，宜四物汤加参、 、麦门、五味，磨沉香下养正丹，八味地黄丸。伤湿而衄，肾着汤加川芎，名除湿汤。伏暑而衄，茅花汤调五苓散。

　　上膈极热而衄，金沸草散去麻黄、半夏、加茅花如荆芥数，或用黄芩芍药汤加茅花一撮。虚者茯苓补心汤，生料鸡苏散。饮酒过多而衄，茅花汤加干葛、鸡矩子，或理中汤去干姜，用干葛加茅花。 而衄不止，苏合香丸一丸，或以小乌沉汤一钱，白汤调下。或煎浓紫苏汤，独调小乌沉汤，或添入黑神散一钱，盐汤调下亦得。仍蓦然以水 其面，使惊则血止。非特 而衄，凡五窍出血皆治。曾病衄，后血因旧路，一月或三四衄，又有洗面而衄，日以为常，此即水不通借路之意，并宜止衄散，茅花煎汤调下。或四物汤加石菖蒲、阿胶、蒲黄各半钱，煎熟，调火 石膏末一匙头许，兼进养正丹。前诸证服药不效，大衄不止者，养正丹多服，仍佐以苏子降气汤，使血随气下。衄后头晕，四物汤、十全大补汤。有先因衄血，衄止而变生诸证，或寒热间作，或喘急无寐，病状不一，渐成劳惫，当于虚损诸证详之。

　　第三册　诸血门

　　舌衄

　　舌上忽出血如线，用槐花炒研末掺之，麦门冬煎汤调妙香散。香薷汁，服一升，日三。发灰二钱，米醋调服，且敷血出处。文蛤散，治热壅舌上出血如泉。五倍子、白胶香、牡蛎粉等分为末，每用少许掺患处。或烧热铁烙孔上。

　　第三册　诸血门

　　齿衄

