<!-- { "loadSidebar": true } -->
　　【大头痛】头肿大如斗是也。是天行时疫病。东垣监济源税时，长夏多疫疠，初觉憎寒体重，次传面目肿盛，目不能开，上喘，咽喉不利，舌干口燥。俗云大头天行，亲戚不相访问，如染之多不救。张县丞亦患此，医以承气汤加蓝根下之稍缓，翼日其病如故，下之又缓，终莫能愈，渐至危笃。东垣诊视具说其由曰，夫身半以上，天之气也，身半以下，地之气也。此虽邪热客于心肺之间，上攻头而为肿盛，以承气下之，泻胃中之实热，是诛罚无过，殊不知适其病所为故，遂处方用黄连、黄芩，味苦寒，泻心肺间热以为君。橘红、玄参苦寒，生甘草甘寒，泻火补气以为臣。连翘、鼠粘子、薄荷叶苦辛平，板蓝根味甘寒，马屁勃、白僵蚕味苦平，散肿消毒定喘以为佐。新升麻、柴胡苦平，行少阳、阳明二经不得伸。桔梗味辛温，为舟楫不令下行。共为细末。用汤调，时时服之，拌蜜为丸噙化，服尽良愈。

　　乃施其方，全活甚众，名普济消毒饮子。海藏云：大头病者，虽在身半以上，热伏于经，以感天地四时非节瘟疫之气所着以成此疾。至于溃裂脓出，而又染他人，所以谓之疫疠也。大抵足阳明邪热太甚，实资少阳相火为之炽，多在少阳，或在阳明，甚则逆传。视其肿势在何部分，随其经而取之。湿热为肿，木盛为痛。此邪发于首，多在两耳前后所，先见出者为主为根。治之宜早，药不宜速，恐过其病，所谓上热未除，中寒已作，有伤人命矣。此疾是自外而之内者，是为血病，况头部分受邪见于无形之处，至高之分，当先缓而后急。先缓者，谓邪气在上，着无形之部分，既着无形，所传无定，若用重剂大泻之，则其邪不去，反过其病矣。虽用缓药，若又急服之，或食前，或顿服，咸失缓体，则药不能除病矣。当徐徐渍无形之邪，或药性味形体据象服饵，皆须不离缓体及寒药，或酒炒浸之类皆是也。后急者，谓前缓剂已经高分泻邪气入于中，是到阴部，染于有形质之所，若不速去，反损阴也。此却为客邪，当急去之，是治客以急也。且治主当缓者，谓阳邪在上，阴邪在下，各为本家病也。若急治之，不惟不能解其纷，而反致其乱矣，此所以治主当缓也。治客当急者，谓阳分受阳邪，阴分受阴邪，主也。阴分受阳邪，阳分受阴邪，客也。凡所谓客者，当急去之，此治客以急也。假令少阳、阳明之为病，少阳为邪者，出于耳前后也。阳明者，首面大肿也。先以黄芩、黄连、甘草，通炒过锉煎，少少不住服呷之。或服毕，再用大黄或酒浸、或煨，又以鼠粘子新瓦上炒香， 咀，煎去渣，内芒硝各等分，亦细细呷之，当食后用。徐得微利及邪气已，只服前药。如不已，再服后药，根据前次第用之，取大便利、邪已即止。

　　如阳明渴者，加石膏。少阳渴者，加栝蒌根汤。阳明行经加升麻、葛根、芍药之类，太阳行经加羌活、防风、荆芥之类，选而加之，并与上药均合，不可独用散也。黑白散。甘桔汤加鼠粘子、连翘、大黄、玄明粉、白僵蚕、荆芥。僵蚕一两，锦纹大黄二两，姜汁丸弹子大。新汲泉水和生蜜调服。外用井底泥，调大黄、芒硝末敷之。

　　【眉棱骨痛】眉骨者，目系之所过，上抵于脑，为目属于脑也。若诸阳经或挟外邪，郁成风热毒，上攻于头脑，下注于目睛，遂从目系过眉骨，相并而痛。若心肝壅热，上攻目睛而痛，则亦目系与眉骨牵连并痛。

　　若胸膈风痰上攻者亦然。若太阴之胜，湿气内郁，寒迫下焦，痛留项，互引眉间，其痛有酸者，有抽掣者，有重者，有昏闷者，便可审是孰气之胜也。东垣选奇汤，治眉骨痛不可忍，神效。丹溪云：属风热与痰，治类头风。风热者，宜祛风清上散。因痰者，二陈汤加酒黄芩、白芷。因风寒者，羌乌散。戴云：眼眶痛有二证，皆属肝。有肝虚而痛，才见光明则眼眶骨痛甚，宜生熟地黄丸。有肝经停饮，发则眉棱骨痛不可开，昼静夜剧，宜导痰汤，或小芎辛汤加半夏、橘红、南星、茯苓。

　　【头风眉】罗谦甫云：肝经风盛，木自摇动，《尚书》云：满招损。老子云：物壮则老。故木陵脾土，金来克之，是子来为母复仇也。使梳头有雪皮，见肺之证也，肺主皮毛。大便实，泻青丸主之。虚者，人参消风散主之。万病紫菀丸，治头多白屑。每服三丸至五七丸，姜汤下。按上治法，必有风热上攻，头目眩痛诸证，而后用之。若止是白屑，但宜白芷、零陵香之属，外治而已。

　　【头重】何因得之？曰因天之湿淫外着也，因人之湿痰上蒸也，因在下之阴气逆于上也，皆得而头重。何以言之，头象于天，其气极清，地气重浊，地者阴也，土湿也。若外着内蒸，必壅蔽清道，致气血不利，沉滞于经隧脉络故重。《内经》曰：阳气者，因于湿，首如裹，是外湿蔽着者也。又曰：脾热病者，先头重，是胃脉引其热上于头也。太阴之复，饮发于中，湿气内逆太阳，上留而重痛，胸中掉螈尤甚。太阳之胜，湿气内郁，亦头重。巨阳之厥，肿首头重，发为徇仆。《灵枢》谓督脉之别，名曰长强，挟膂上项，散头上，下当肩胛左右，别走太阳。虚则头重高摇之。侠脊之有过者，取之所别也。东垣云：头重如山，此湿气在头也。红豆散鼻内搐之。又方，羌活根、（烧）连翘、（各三钱）红豆，（半钱）上为末，搐鼻。

　　为饮除湿药，则过病所，诛罚无过，故于鼻取之。犹物在高巅之上，必射而取之也。丹溪云：壮实人气实有痰，或头痛，或眩晕，大黄酒浸三次，为末。茶调服。

　　【头摇】风也，火也，二者皆主动，会之于巅，乃为摇也。《内经》曰：徇蒙招尤，目瞑耳聋，下实上虚，过在足少阳、厥阴。注谓：徇、疾也，蒙、目不明，招、掉摇不定也，尤、甚也。目疾不明，首掉尤甚。又太阴之复，头项痛重，掉螈尤甚。注谓：湿气内逆太阳，上留胸中而掉螈也。《灵枢》谓督脉之别长强，虚则头重高摇之。然病机有谓诸风掉眩，皆属肝木。夫头之巅，足太阳之所过，督脉与厥阴之所会，是故三经所逆之火，留聚于此者，皆从风木而为掉摇也。张仲景又言，心绝者，亦直视摇头也。

　　【诊】寸口之脉，中手短者，曰头痛。推而下之，下而不上，头顶痛。寸口紧急，或短或弦或浮，皆头痛。浮滑为风痰，易治。短涩难治。浮紧为太阳。弦细少阳。浮缓长阳明。沉缓太阴。沉细少阴。浮缓厥阴。浮弦为风。浮洪为火。右寸滑或大，或弦而有力，皆痰火积热。细或缓，兼体重者湿。左脉不足，血虚。右脉不足，气虚。左右俱不足，气血俱虚。右寸紧盛，食积。右关洪大，为胃热上攻。寸口弦细，为鬲上有风涎冷痰，或呕吐。沉细为阴毒伤寒，但头痛身不热也。诊头痛目痛，久视无所见者死。病苦头痛目痛，脉急短涩死。

　　第四册　诸痛门

　　面痛

　　面痛皆属火。盖诸阳之会，皆在于面，而火阳类也。心者生之本，神之变，其华在面，而心君火也。暴痛多实，久痛多虚。高者抑之，郁者开之。血热者凉血，气虚者补气。不可专以苦寒泻火为事。

　　许学士医检正患鼻 间痛，或麻痹不仁，如是数年，忽一日连口唇颊车发际皆痛，不开口言语，饮食皆妨。在 与颊上常如糊，手触之则痛，此足阳明经络受风毒，传入经络，血凝滞而不行，故有此证。或以排风、小续命、透体丹之类与之，皆不效。制犀角升麻汤赠之，数日愈。夫足阳明胃也。经云：肠胃为市。又云：阳明多血多气，胃之中腥膻五味无所不纳，如市厘无所不有也。以其腐熟饮食之毒聚于胃，此方以犀角为主，解饮食之毒也。

　　阳明经脉环唇挟舌，起于鼻，合 中，循颊车，上耳前，过客主人，循发际至头颅，今所患皆一经络也。故以升麻佐之。余药皆涤除风热。升麻、黄芩专入胃经。老母年七十余，累岁患颊车痛，每多言伤气、不寐伤神则大发，发之剧则上连头，下至喉内及牙龈，皆如针刺火灼，不可手触。乃至口不得开，言语饮食并废，自觉火光如闪电，寻常涎唾稠粘，如丝不断，每劳与饿则甚，得卧与食则稍安，知其虚也。始以清胃散、犀角升麻汤、人参白虎汤、羌活胜湿汤加黄芩、甘、桔皆不效，后改用参、、白术、芎、归、升、柴、甘、桔之类，稍佐以芩、栀、连翘、黍粘，空腹进之，而食远则服加减甘露饮，始渐安。第老人性躁不耐闲，劳与多言时有之，不能除去病根，然发亦稀少，即发亦不如往岁之剧矣。从子 因丧子郁结，复多饵鹿角胶诸种子药，或于食后临卧辄进之，以至积成胃热，遂患面痛如老母证。服清胃散、甘露饮，大加石膏过当，而见虚证。又服参、耆等补药过当，而复见火证。门人施生以越鞠加山栀、连翘、贝母、橘红之属，开其郁结，而始向安。诸方书无面痛门，今补之。且具载上三条，以见用药不可执一耳，非三条之足以尽是病也。

　　第四册　诸痛门

　　颈项强痛

　　经云：东风生于春，病在肝， 在颈项。诸痉项强，皆属于湿。缺盆之中，任脉也，名曰天突。

　　（当缺盆中央动脉是。）一次任脉侧之动脉，足阳明也，名曰人迎。（挟喉两旁动脉。）二次脉，手阳明也，名曰扶突。（挟喉动脉之后，曲颊之前一寸后是。）三次脉，手太阳也，名曰天 。（手阳明之后，当曲颊之下。）四次脉，足少阳也，名曰天容。（曲颊之后，当耳之下。）五次脉，手少阳也，名曰天牖。（耳后当完骨上。）六次脉，足太阳也，名曰天柱。（挟项大筋中。）七次脉，颈中央之脉，督脉也，名曰风府。足阳明，挟喉之动脉也，其 在膺中。手阳明次在其 外，不至曲颊一寸。太阳当曲颊。足少阳在耳下曲颊之后。手少阳出耳后上，加完骨之上。足太阳挟项大筋之中。然则颈项强急之证，多由邪客三阳经也。寒搏则筋急，风搏则筋弛，左多属血，右多属痰。颈项强急，发热恶寒，脉浮而紧，此风寒客三阳经也。宜驱邪汤。颈项强急，动则微痛，脉弦而数实、右为甚，作痰热客三阳经治，宜消风豁痰汤。

　　颈项强急，动则微痛，脉弦而涩，左为甚，作血虚邪客太阳、阳明经治，宜疏风滋血汤。颈项强急，寒热往来，或呕吐，或胁痛，宜小柴胡汤、升麻防荆汤。颈项强急，腰似折，项似拔，加味胜湿汤。

