<!-- { "loadSidebar": true } -->
　　精神短少，不得睡，项筋肿急难伸，禁甘温，宜苦寒，养神汤主之。《本事方》椒附散，治肾气上攻，项背不能转侧，于虚寒者为宜。丹溪治一男子。项强不能回顾，动则微痛，其脉弦而数实，右手为甚，作痰客太阳经治之，用二陈汤加酒洗黄芩、羌活、红花，服后二日愈。许学士治一人患筋急项不得转侧，自午后发至黄昏时定，此患必从足起。经言十二经络各有筋，惟足太阳之筋，自足至项。大抵筋者，肝之合也。日中至黄昏，天之阳，阳中之阴也。又曰：阳中之阴，肺也。自离至兑，阴旺阳弱之时，故《灵宝毕法》云：离至干，肾气绝而肝气弱，肝肾二脏受阴气，故发于是时。授以木瓜煎方，三服而愈。戴云：颈痛，非是风邪，即是气挫，亦有落枕而成痛者，并宜和气饮，食后服。按人多有挫闪，及久坐失枕，而致项强不可转移者，皆由肾虚不能生肝，肝虚无以养筋，故机关不利，宜六味地黄丸常服。《内经》刺灸项颈痛有二：其一取足手太阳，治项后痛。经云：足太阳之脉，是动则病项如拔，视虚、盛、寒、热、陷下取之。又云：项痛不可俯仰，刺足太阳。不可以顾，刺手太阳。又云：大风项颈痛，刺风府。风府在上椎。又云：邪客于足太阳之络，令人头项肩痛，刺足小指爪甲上与肉交者各一 ，立已。不已则刺外踝下三 ，左取右，右取左，如食顷是也。其二取足、手阳明，治颈前痛。经云：足阳明之脉，所生病者，颈肿。

　　又云：手阳明之脉，是动则病颈肿。皆视盛、虚、寒、热、陷下取之也。

　　第四册　诸痛门

　　心痛胃脘痛

　　或问丹溪言心痛即胃脘痛，然乎？曰心与胃各一脏，其病形不同，因胃脘痛处在心下，故有当心而痛之名，岂胃脘痛即心痛者哉。历代方论将二者混同叙于一门，误自此始。盖心之藏君火也，是神灵之舍，与手少阴之正经，邪皆不得而伤。其受伤者，乃手心主包络也，如包络引邪入于心之正经脏而痛者，则谓之真心痛，必死，不可治。夫心统性情，始由怵惕思虑则伤神，神伤脏乃应而心虚矣。

　　心虚则邪干之，故手心主包络受其邪而痛也。心主诸阳，又主血，是以因邪而阳气郁伏过于热者痛，阳气不及惟邪胜之者亦痛，血因邪泣在络而不行者痛，血因邪胜而虚者亦痛。然方论虽有九种心痛，曰饮、曰食、曰风、曰冷、曰热、曰悸、曰虫、曰疰、去来。其因固多，终不得圣人之旨，岂复识六淫五邪不一之因哉。且五脏六腑任督支脉络于心，脏腑经脉挟其淫气，自支脉乘于心而为痛者，必有各腑脏病形与之相应而痛。如《灵枢》谓厥心痛，与背相控，善 ，如从后触其心，伛偻者，肾心痛也。厥心痛，腹胀胸满，心尤痛甚，胃心痛也。厥心痛，痛如以锥针刺其心，心痛甚者，脾心痛也。厥心痛，色苍苍如死状，终日不得太息，肝心痛也。厥心痛，卧若徒居心痛间，动作痛益甚，色不变，肺心痛也。更以阳明有余，上归于心，滑则病心疝。又心痛引少腹满，上下无定处，溲便难者，取足厥阴。心痛腹胀，啬然大便不利，取足太阴。心痛短气不足以息，取手太阴。心痛引背不得息，刺足少阴。不已，取手少阳。与夫《内经》于六气五运，司上下胜复，淫邪应脏气盛衰而相乘者，亦必有诸淫气之病状与心而痛。是故苟不能遍识诸脏腑所从来之病因，将何以施治哉。胃脘痛亦如心痛，有不一之因。盖胃之真湿土也，位居中焦，禀冲和之气，多气多血，是水谷之海，为三阳之总司，五脏六腑十二经脉皆受气于此。是以足之六经，自下而上，凡壮则气行而已，胃脘弱则着而成病。其冲和之气，变至偏寒偏热，因之水谷不消，停留水饮食积，真气相搏为痛，惟肝木之相乘者尤甚。胃脘当心而痛，上肢两胁里急，饮食不下，膈咽不通，食则为食痹者，谓食已心下痛，吐出乃止。又肾气上逆者次之，逆则寒厥，入胃亦痛。夫如是胃脘之受邪，非止其自病者多，然胃脘逼近于心，移其邪上攻于心为心痛者亦多。若夫心痛之病形，如前所云者则详矣。今欲分胃脘不一病因之状当何如？曰胃之湿土主乎痞，故胃病者，或满或胀，或食不下，或呕吐，或吞酸，或大便难，或泻利，面色浮而黄者，皆是胃之本病也。其有六淫五邪相乘于胃者，大率与前所列心痛之形状相类，但其间必与胃本病参杂而见之也。《活法机要》云：诸心痛者，皆少阴、厥阴气上冲也。有热厥心痛者，身热足寒痛，甚则烦躁而吐，额自汗出，知其为热也，其脉浮大而洪，当灸太溪及昆仑，谓表里俱泻之，是为热病汗不出，引热下行，表汗通身而出者愈也。灸毕服金铃子散则愈，痛止，服枳术丸，去其余邪也。有大实心中痛者，因气而食，卒然发痛，大便或秘久而注闷，心胸高起，按之愈痛，不能饮食，急以煮黄丸利之，利后以 本汤去其邪也。有寒厥心痛者，手足厥逆而通身冷汗出，便溺清利，或大便利而不渴，气微力弱，急以术附汤温之。寒厥暴痛，非久病也，朝发暮死，急当救之。是知久病无寒，暴病非热也。丹溪云：凡心膈痛须分新久，若明知身受寒气，口吃寒物而得者，于初得之日，当与温散或温利之。温散谓治身受寒气于外者，如陈无择麻黄桂枝汤，治外因心痛之类是也。温利谓治口食寒物于里者，如仲景九痛丸、洁古煮黄丸，治大实心痛之类是也。病得之稍久，则成郁矣，郁则蒸热，热则生火，若欲行温散、温利，宁无助火添病耶。由是方中多以山栀仁为热药之向导，则邪易伏，病易退，正气复而病安矣。大概胃口有热而作痛，非山栀不可，须姜汁佐之，多用台芎开之。《金匮要略》云：心中寒者，其人病心如啖蒜状，剧者心痛彻背，背痛彻心，譬如蛊注，其脉浮者，自吐乃愈。心痛彻背，背痛彻心，乌豆赤石脂丸主之。胸痹不得卧，心痛彻背者，栝蒌薤白半夏汤主之。心胸中大寒痛，呕不能饮食，腹中寒，上冲皮起，出见有头足，上下痛而不可触近，大建中汤主之。心中痞，厥逆，心悬痛，桂枝生姜枳实汤主之。上仲景方，大抵皆温散之剂，有寒结而痛者宜之。左脉浮弦或紧，兼恶风寒者，有外邪，宜藿香正气散，或五积散加姜、葱之类。外吸凉风，内食冷物，寒气客于肠胃之间，则卒然而痛者，二陈、草果、干姜、吴茱萸，扶阳助胃汤，草豆蔻丸之类。心膈痛，曾服香燥热药，复作复劫，转转深痼，宜山栀子炒黑二两，川芎、香附（盐水浸炒）各一两，黄连、（酒炒）黄芩、（酒炒）木香、槟榔各二钱五分，赤曲、番降香各五钱，芒硝二钱，为细末。生姜汁、童子小便各半盏，调二钱，痛时呷下。仲景云：按之心下满痛者，此为实也。当下之，宜大柴胡汤。凡脉坚实，不大便，腹满不可按，并可承气汤下之。有实积者，脉沉滑，气口紧盛，按之痛，宜小胃丹，津下十五丸，亦可服浓朴丸、紫菀丸。痰积作痛，星半安中汤、海蛤丸。火痛，清中汤。心膈大痛，攻走腰背，发厥呕逆，诸药不纳者，就吐中以鹅翎探吐之，以尽其痰积而痛自止。《外台》治卒心痛，黄连八两，水七升，煮五升，绞去渣，温服五合，日三。《肘后》治卒心痛，龙胆草四两，酒三升，煮一升半，顿服。仲景云：心伤者，其人劳役即头面赤而下重，心中痛而自烦，发热，脐跳，其脉弦，此为心脏所伤也。可服妙香散。钱氏云：心虚者炒盐补之。

　　《图经》、《衍义》谓蛎粉治心痛，皆心伤之正药也。以物拄按而痛者，挟虚，以二陈汤加炒干姜和之。按之痛止者为虚，宜酸以收之，勿食辛散之剂。又有病久气血虚损，及素作劳羸弱之人，患心痛者，皆虚痛也。有服大补之剂而愈者，不可不知。气攻刺而痛，宜加味七气汤、沉香降气散、正气天香散。治心痛，但忍气则发者。死血作痛，脉必涩，作时饮汤水下或作呃，壮人用桃仁承气汤下，弱人用归尾、川芎、牡丹皮、苏木、红花、玄胡索、桂心、桃仁泥、赤曲、番降香、通草、大麦芽、穿山甲之属，煎成入童便、酒、韭汁，大剂饮之，或失笑散。虫痛，面上白斑，唇红能食，或食即痛，或痛后便能饮食，或口中沫出。上半月虫头向上易治，下半月虫头向下难治。先以鸡肉汁及糖蜜饮之，引虫头向上，用集效丸，或万应丸、剪红丸之类下之。若因蛔作痛，蛔攻啮心痛有休止，其人吐蛔，或与之汤饮药饵，转入转吐，盖缘物入则蛔动，蛔动则令人恶心而吐，用川椒十数粒煎汤，下乌梅丸。

　　仲景云：蛔虫为病，令人吐涎心痛，发作有时，毒药不止，甘草粉蜜汤主之。为脾受肝制而急，故虫不安，用粉蜜之甘缓以安之。有肾气逆上攻心以致心痛，用生韭研汁，和五苓散为丸，空心茴香汤下。

　　病患旧有酒积、食积、痰积在胃脘，一遇触犯，便作疼痛，挟风寒，参苏饮加姜、葱。挟怒气，二陈加青皮、香附、姜汁炒黄连。挟饮食，二陈加炒山栀、曲 、草果、山楂。挟火热者，二陈加枳实、浓朴、姜汁炒黄连、山栀。加减越鞠丸，川芎、苍术、香附、神曲、贝母、炒栀子、砂仁、草果，参酌脉病施治。服寒药多致脾胃虚弱，胃脘痛。宜温胃汤。寒湿所客，身体沉重，胃脘痛，面色痿黄，宜术桂汤。心脾痛，用荔枝核为末，每服一钱，热醋汤调下。刘寄奴末六钱，玄胡索末四钱，姜汁热酒调服效。白矾、辰砂糊丸，好醋吞下神效。心胃腹胁散痛，二陈加苍术诸香药治之，或沉香降气散。不愈则和其血。热饮痛，黄连、甘遂作丸服之。

　　冬寒停饮，桂黄散。心极痛，以生地黄汁调面煮吃，打下虫积效。实痛者，手不可近，六脉沉细甚，有汗，大承气加桂。强壮痛甚者，加桃仁、附子。连小腹虚寒作痛，小建中汤。寒热呕吐而痛，脉沉弦，大柴胡汤。脾虚积黄而痛，胃苓汤。胃虚感冷而痛，理中汤。内伤发热不食，胃口作痛，补中益气汤加草豆蔻，热痛加栀子。肥人心脾胃脘当心痛，或痞气不食，用草豆蔻、炒三棱、白术各一两，白豆蔻仁、桂枝、小草远志、莪术、丁香、丁皮、木香、藿香，炊饼丸梧桐子大。姜汤下三五十丸。

