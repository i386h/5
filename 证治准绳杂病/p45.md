<!-- { "loadSidebar": true } -->
　　胃脘停湿者，温中丸。脾胃不和而痛，大安丸。因气者，加减木香槟榔丸。咳逆上气，痰饮心痛，海蛤粉 ，栝蒌仁带穣等分为末，和匀米糊丸。丹溪治许文懿公，因饮食作痰成心脾痛，后触风雪腿骨痛，医以黄芽岁丹乌附治十余年，艾灸万计，又冒寒而痛加，胯难开合，脾疼时胯稍轻，胯痛则脾疼止。此初因中脘有食积痰饮，续冒寒湿，郁遏经络，气血不行，津液不通，痰饮注入骨节，往来如潮，涌上则为脾疼，降下则为胯痛，须涌泄之。以甘遂末一钱，入猪腰子内煨食之，连泄七行，足便能步，后呕吐大作，不食烦躁，气弱不语，记《金匮》云，无寒热而短气不足以息者，实也。其病多年郁结，一旦泄之，徒引动其猖獗之势，无他制御之药故也。仍以吐剂达其上焦，次第治及中下二焦。连日用瓜蒂、藜芦、苦参等药，俱吐不透，而哕躁愈甚，乃用附子尖三枚，和浆水以蜜饮之，方大吐胶痰一大桶。以朴硝、滑石、黄芩、石膏、连翘等一斤浓煎，置井中极冷冻饮料之，四日服四斤，后腹微痛，二便秘，脉歇至于卯酉时，予谓卯酉为手足阳明之应，此乃胃与大肠有积滞未尽，当速泻之。诸医惑阻，乃作紫雪，三日服至五两，腹减稍安后，又小便闭痛，饮以萝卜子汁得吐立通。又小腹满痛，以大黄、牵牛等分水丸，服至三百丸，下如烂鱼肠者二升许，脉不歇。又大便迸痛，小腹满闷，又与前丸药百粒，腹大绞痛，腰胯重，眼火出，不言语，泻下秽物如 油条一尺许，肛门如火，以水沃之。

　　自病半月不食不语，至此方啜稀粥，始有生意，数日平安。自呕吐至安日，脉皆平常弦大，次年行倒仓法全愈。治一人以酒饮牛乳患心痛，年久无汗，医多以丁附，羸弱食减，每痛以物拄之，脉迟弦而涩，又苦吞酸，以二陈加芩、连、白术、桃仁、郁李仁、泽泻，每旦服之，涌出酸苦黑水，并如烂木耳者，服至二百余帖，脉涩退至添纯弦而渐充满。时令暖，意其欲汗而血气未充，以参、术、归、芍、陈皮、半夏、甘草。痛缓与麻黄、苍术、芎、归，才下咽，忽晕厥，须臾而苏，大汗痛止。一童子久疟方愈，心脾痛，六脉伏，痛减时气口紧盛，余部弦而实。意其宿食，询之果伤冷油面食，以小胃丹津咽下十余粒，禁余食三日，与药十二次，痛止。后又与谷太早，忽大痛连胁，乃禁食，亦不与药，盖宿食已消，今因新谷与余积相迸而痛，若再药攻，必伤胃气。至夜心嘈索食，先以白术、黄连、陈皮丸服之，以止其嘈，此非饥也，乃余饮未了，因气而动耳。若与食复痛，询其饥作膈间满闷，又与前丸子，一昼夜不饥而昏睡，后少与粥渐安。一妇因久积忧患后心痛，食减羸瘦，渴不能饮，心与头更换而痛，不寐，大便燥结，以四物加陈皮、甘草百余帖未效。予曰：此肺久为火所郁，气不得行，血亦蓄塞，遂成污浊，气壅则头痛，血不流则心痛，通一病也。治肺当自愈。遂效东垣清空膏例，以黄芩细切、酒浸透，炒赤色，为细末，汤下，头稍汗，十余帖，汗渐通身而愈。因其膝下无汗，瘦弱脉涩，小便数，大便涩，当补血以防后患，以四物汤加陈皮、甘草、桃仁、酒芩，服之愈。一妇春末心脾疼，自言腹胀满，手足寒时，膝须绵裹火烘，胸畏热，喜掀露风凉，脉沉细涩，稍重则绝，轻似弦而短，渴喜热饮，不食。以草豆蔻仁三倍，加黄连、滑石、神曲为丸。以白术为君，茯苓为佐，陈皮为使，作汤下百丸，至二斤而安。一妇形瘦色嫩味浓，幼时曾以火烘湿鞋，湿气上袭，致吐清水吞酸，服丁香热药，时作时止，至是心疼，有痞块、略吐食，脉皆微弦，重似涩，轻稍和。与左金丸三四十粒，姜汤下三十余次，食不进。予曰结已开矣，且止药。或思饮，与水、间与青绿丸，脉弦渐添。与人参、酒芍药引金泻木，渐思食。若大便秘，以生芍药、陈皮、桃仁、人参为丸与之，又以蜜导，便通食进。一老人心腹大痛，昏厥，脉洪大，不食，不胜一味攻击之药，用四君子加川归、沉香、麻黄服愈。东垣治一妇人重娠六个月，冬至因恸哭口吸风寒，忽病心痛不可忍，浑身冷气欲绝。曰此乃客寒犯胃，故胃脘当心而痛。急与草豆蔻、半夏、干生姜、炙甘草、益智仁之类。或曰半夏有小毒，重娠服之可乎？曰乃有故而用也。岐伯曰：有故无殒，故无殒也。服之愈。滑伯仁治一妇人，盛暑洞泄，厥逆恶寒，胃脘当心而痛，自腹引胁，转为滞下，呕哕不食，人皆以中暑霍乱治之益甚。

　　脉三部俱微短沉弱，不应呼吸，此阴寒极矣。不亟温之，则无生意。遂以姜、附三四进，间以丹药，脉稍有力，厥逆渐退，更服姜、附，七日而安。厥心痛者，他脏病干之而痛，皆有治也。真心痛者，心脏自病而痛，故夕发旦死，旦发夕死，无治也。然心脏之经络有病，在标者，其心亦痛而有治。经云：心手少阴之脉，是动则病嗌干心痛，渴而欲饮。又心主手少阴之脉，所生病者，心痛，掌中热，皆视盛、虚、热、寒、陷下取之。又经云：手心主之别，名曰内关，去腕二寸，出于两筋之间。实则心痛，取之两筋间也。又云：邪在心则病心痛喜悲，时眩仆，视有余不及，调其俞是也。

　　【卒急心痛】若脉洪大而数，其人火热盛者，用前黄连、龙胆草单方饮之。若无热者，荔枝核之类治之。若中恶心痛，腹胀大便不通者，走马汤治之。《海上方》急救男子妇人心疼，牙关紧急欲死者，用隔年陈葱白三五根，去皮须叶，擂为膏，将病患口斡开，用匙将膏送入咽喉，用香油四两灌送下，油不以多少，但得葱下喉，其人必苏。一方，用香油顿服一盏亦妙。

　　经云：邪客于足少阴之络，令人卒心痛，暴胀，胸胁支满，无积者，刺然骨之前出血，如食顷而已，不已，左取右，右取左，病新发者，五日已。

　　【膈痛】与心痛不同，心痛则在岐骨陷处，本非心痛，乃心支别络痛耳。膈痛则痛横满胸间，比之心痛为轻，痛之得名，俗为之称耳。诸方称为烦躁忪悸，皆其证也。五苓散泻心、小肠之热，恐非其对，不若用四物汤、十全大补汤去桂，生血而益阴，此以水制火之义。膈痛多因积冷与痰气而成，宜五膈宽中散，或四七汤加木香、桂各半钱，或挝脾汤加木香。膈痛而气上急者，宜苏子降气汤去前胡加木香如数。痰涎壅盛而痛者，宜小半夏茯苓汤加枳实一钱，间进半硫丸。

　　【心瘥】亦痰饮所致，俗名饮瘥。有胃口热食易消故瘥。《素问》谓之食瘥，亦类消中之状，俗名肚瘥。

　　痰气，宜小半夏茯苓汤加枳实一钱。胃中热宜二陈汤加黄连一钱，或五苓散去桂加辰砂。亦有病瘥，呷姜汤数口，或进干姜剂而愈，此膈上停寒，中有伏饮，见辛热则消。予读中秘书时，馆师韩敬堂先生，常患膈痛，诊其脉洪大而涩，予用山栀仁、赤曲、通草、大麦芽、香附、当归、川芎煎汤，加姜汁、韭汁、童便、竹沥之类，饮之而止。一日劳倦忍饥，痛大发，亟邀予至火房问曰，晨起痛甚，不能待公，服家兄药，药下咽如刀割，痛益甚，不可忍，何也？予曰，得非二陈、平胃、乌药、紫苏之属乎，曰然。曰是则何怪乎其增病也。夫劳饿而发，饱逸则止，知其虚也。饮以十全大补汤，一剂而痛止。

　　【诊】脉多见于右关，阴弦为痛。微急为痛。微大为心痹引背痛。短数为痛。涩为痛。痛甚者，脉必伏。大是久病。洪大数，属火热。滑大属痰。右手实者，痰积。沉滑者，有宿食。弦迟者，有寒。

　　沉细而迟者，可治。坚大而实，浮大而长，滑而利，数而紧，皆难治。真心痛，手足俱青至节者，不治。

　　第四册　诸痛门

　　胸痛

　　经云：南风生于夏，病在心，俞在胸胁。又云：仲夏善病胸胁。此则胸连胁痛属心。肝虚则胸痛引背胁，肝实则胸痛不得转侧，喜太息，肝着则常欲蹈压其胸。经云：春脉如弦，其气不实而微，此谓不及，令人胸痛引背，下则两胁胀满，此肝虚而其脉证见于春如此也。宜补肝汤。《金匮》云：肝中寒者，两臂不举，舌本燥，喜太息，胸中痛不得转侧，食则吐而出汗也。肝着，其人常欲踏其胸上，先未苦时，但欲饮热，旋复花汤主之。《素问》曰：阳明所谓胸痛短气者，水气在脏腑也。水者、阴气也，阴气在中，故胸痛少气也。轻者五苓散，重者用张子和法取之。《脉经》云：寸口脉沉，胸中引胁痛，胸中有水气，宜泽漆汤，及刺巨阙泻之。（水）杜壬治胸胁痛彻背，心腹痞满，气不得通，及治痰咳，大栝蒌去穣，取子熟炒，连皮研和，面糊为丸，如桐子大。米饮下五十丸。《斗门方》治胸膈壅滞，去痰开胃，用半夏洗净焙干，捣罗为末，生姜自然汁和为饼子，用湿纸裹，于慢火中煨令香熟，水一盏，用饼子一块如弹丸大，入盐半分，煎取半盏，温服。（痰）丹溪治一人鬲有一点相引痛，吸气皮觉急，用滑石一两，桃仁半两，枳壳炒一两，黄连炒半两，甘草炙二钱，为细末。每服钱半，以萝卜汁煎熟饮之，一日五六次。又治一人因吃热补药，又妄自学吐纳，以致气乱血热，嗽血消瘦，遂与行倒仓法。今嗽血消瘦已除，因吃炒豆米，膈间有一点气梗痛，似有一条丝垂映在腰，与小腹亦痛，大半偏在左边，此肝部有污血行未尽也。用滑石一两，黄丹三钱，枳壳一钱，黄连五钱，生甘草二钱，红花一钱，柴胡五钱，桃仁二两，为细末。每服一钱半，以萝卜汁煎沸服之。胸痛连胁，胁支满膺背肩胛，两臂内亦痛。经云：岁火太过，则有此证。其脉若洪数，宜用降火凉剂。胸痛引背，两胁满，且痛引少腹。经谓岁金太过，与岁土不及，风木大行而金复，则有此疾。是为金邪伤肝，宜用补肝之剂。胸中痛，连大腹、小腹亦痛者，为肾虚，宜先取其经少阴、太阳血，后用补肾之药。胸连胁肋髀膝外皆痛，为胆足少阳木所生病，详盛、虚、热、寒、陷下取之。手心主之筋，其病当所过者支转筋，前及胸痛息贲，治在燔针劫刺，以知为数，以痛为输。又足太阳之筋、足少阳之筋痛，皆引胸痛，治在燔针劫刺，以知为数，以痛为输也。

　　第四册　诸痛门

　　腹痛

