<!-- { "loadSidebar": true } -->
　　肩背分野属肺。经云：西风生于秋，病在肺， 在肩背，故秋气者病在肩背。又云：肺病者喘咳逆气，肩背痛汗出。又云：秋肺太过为病，在外则令人逆气，背痛愠愠然。又云：肺手太阴之脉，气盛有余则肩背痛，风寒汗出；气虚则肩背痛寒，少气不足以息。此肺金自病也。经云：岁火太过，民病肩背热。又云：少阴司天，热淫所胜，病肩背 缺盆中痛，此肺金受火邪而病也。经云：邪在肾，则病肩背颈项痛，取之涌泉、昆仑，视有血者尽取之。是肾气逆上而痛也。东垣云：肩背痛不可回顾，此手太阳气郁而不行，以风药散之。《脉经》云：风寒汗出肩背痛中风，小便数而欠者，风热乘其肺，使肺气郁甚也。当泻风热以通气，防风汤主之。按风寒汗出而肩背痛，小便数者，既以泻风热之药，通肺气之壅，则寒热气不足以息而肩背痛，小便遗失者，当以人参、黄 之属，补肺气之虚，不言可知也。湿热相搏，肩背沉重而疼者，当归拈痛汤。当肩背一片冷痛，背膂疼痛，古方用神保丸愈者，此有积气故也。其人素有痰饮，流注肩背作痛，宜星香散，或导痰汤下五套丸。有肾气不循故道，气逆挟脊而上，致肩背作痛，宜和气饮加盐炒小茴香半钱，炒川椒十粒。或看书对奕久坐而致脊背疼者，补中益气汤，或八物汤加黄 。有素虚人及病后心膈间痛，或牵引乳胁，或走注肩背，此乃元气上逆，当引使归元，不可复下疏刷之剂，愈刷愈痛，发汗人患此者众，惟宜温补。拘于气无补法之说误矣。汗者心之液，阳受气于胸中，汗过多则心液耗，阳气不足，故致疼也。丹溪治一男子忽患背胛缝有一线疼起，上跨肩至胸前侧胁而止，其痛昼夜不息，不可忍。其脉弦而数，重取豁大，左大于右。夫胛、小肠经也，胸胁、胆经也。此必思虑伤心，心脏未病而腑先病，故痛从背胛起，及虑不能决，又归之胆，故痛至胸胁而止。乃小肠火乘胆木，子来乘母，是为实邪。询之果因谋事不遂而病。以人参四钱，木通二钱，煎汤下龙荟丸，数服而愈。

　　【诊】脉洪大，洪为热，大为风。脉促上击者，肩背痛。脉沉而滑者，背膂痛。

　　第四册　诸痛门

　　臂痛

　　臂痛有六道经络，究其痛在何经络之间，以行本经药行其气血，血气通则愈矣。以两手伸直，其臂贴身垂下，大指居前，小指居后而定之。则其臂 之前廉痛者，属阳明经，以升麻、白芷、干葛行之；后廉痛者，属太阳经，以 本、羌活行之；外廉痛者，属少阳经，以柴胡行之；内廉痛者，属厥阴经，以柴胡、青皮行之；内前廉痛者，属太阴经，以升麻、白芷、葱白行之；内后廉痛者，属少阴经，以细辛、独活行之。并用针灸法，视其何经而取之。臂为风寒湿所搏，或饮液流入，或因提挈重物，皆致臂痛。有肿者，有不肿者。除饮证外，其余诸痛，并可五积散，及乌药顺气散，或蠲痹汤。

　　若坐卧为风湿所搏，或睡后手在被外为寒邪所袭，遂令臂痛。宜五积散及蠲痹汤、乌药顺气散。审知是湿，蠲痹汤每服加苍术三匙，防己四分，或用五痹汤。

　　曾有挈重伤筋，以致臂痛，宜琥珀散、劫劳散，或和气饮，每服加白姜黄半钱，以姜黄能入臂故也。

　　痰饮流入四肢，令人肩背酸疼，两手软痹，医误以为风，则非其治。宜导痰汤加木香、姜黄各半钱，如未效，轻者指迷茯苓丸，重者控涎丹。（控涎丹加去油木鳖子一两，桂五钱，治臂痛。每服二十丸，加至三十丸。）外有血虚不荣于筋而致臂痛，宜蠲痹汤、四物汤各半帖，和匀煎服。有气血凝滞经络不行而致臂痛，宜舒筋汤。治臂痛，半夏一钱，陈皮半钱，茯苓五分，苍术二钱，威灵仙五分，酒芩、白术、南星、香附各一钱，甘草少许。红花、神曲炒为末。姜黄四两，甘草、羌活各一两，白术二两。

　　茯苓丸，治臂痛如神。赤茯苓、防风、细辛、白术、泽泻、官桂各半两，栝蒌根、紫菀、附子、黄 、芍药、甘草炙各七钱半，生地黄、牛膝、（酒浸）山芋、独活、半夏、（酒浸）山茱萸各二钱半，为细末，炼蜜丸如桐子大。每服十丸，温酒下。

　　【手气手肿痛】或掌指连臂膊痛，宜五痹汤、蠲痹汤。薄桂味淡，能横行手臂，令他药至痛处。

　　白姜黄能引至手臂尤妙。

　　第四册　诸痛门

　　身体痛

　　体痛谓一身尽痛，伤寒、霍乱、中暑、阴毒、湿痹、痛痹，皆有体痛，但看兼证及问因诊脉而别之。治法已分见各门，其留连难已者，于此求之。寒而一身痛者，甘草附子汤。热者，拈痛汤。内伤劳倦饮食，兼感风湿相搏，一身尽痛者，补中益气汤加羌活、防风、升麻、 本、苍术治之。湿热相搏，肩背沉重疼痛，上热胸膈不利，遍身疼痛，宜拈痛汤。阴室中汗出懒语，四肢困倦乏力，走注疼痛，乃下焦伏火不得伸浮而躁热汗出，一身尽痛，盖风湿相搏也。以麻黄发汗，渐渐发之。在经者，亦宜发汗，况值季春之月，脉缓而迟，尤宜发之，令风湿去而阳气升，困倦乃退，血气俱得生旺也。

　　麻黄复煎汤主之。丹溪用苍术一两，黄柏半两，羌活、威灵仙各二钱半，姜擂服。遍身皆痛如劳证者，《本事方》用黄 、人参、甘草、附子、（炮）羌活、木香、知母、芍药、川芎、前胡、枳壳、桔梗、白术、当归、茯苓、半夏，（制）以上各五钱，柴胡、鳖甲（醋炙）各一两，桂心，酸枣仁各三分，杏仁（炒）

　　半两，上为末。每服四钱，水一盏，姜三片，枣二个，乌梅三枚，葱白三寸，同煎至七分，空心温服。但少年虚损冷惫、老人诸疾，并皆治之。惟伤寒身体痛者不可服。活血丹与四物苍术各半【身体拘急】皆属寒与寒湿、风湿。经云：诸寒收引，皆属于肾。又云：太阴司天之政，民病寒厥拘急，初之气，风湿相搏，民病经络拘强，关节不利。治法盖小续命汤、仲景三黄汤之类是也。

　　【诊】伤寒太阳经表证，六脉俱紧。阴毒伤寒，身如被杖，脉沉紧。伤寒发汗后，身体痛，气血未和，脉弦迟。伤湿流关节，一身尽痛，风湿相搏，肢体重痛，不可转侧，脉缓。虚劳人气血虚损，脉弦小或豁大。

　　第四册　痿痹门

　　痹

　　《内经》谓风寒湿三气杂至合而为痹。其风胜者为行痹。（行痹者，行而不定也，称为走注疼痛及历节之类是也。）寒气胜者为痛痹。（痛痹者，疼痛苦楚，世称为痛风及白虎、飞尸之类是也。）

　　湿气胜者为着痹。（着痹者，着而不移，世称为麻木不仁之类是也。痹者闭也，五脏六腑正气为邪气所闭，则痹而不仁。《灵枢》云：病患一臂不遂，时复移在一臂者，痹也，非风也。《要略》曰：风病当半身不遂，若但臂不遂者，痹也。）以冬遇此为骨痹，以春遇此为筋痹，以夏遇此为脉痹，以至阴遇此为肌痹，以秋遇此为皮痹。（凡风寒湿所为行痹、痛痹、着痹之病，又以所遇之时，所客之处而命其名，非此行痹、痛痹、着痹之外，又别有骨痹、筋痹、脉痹、肌痹、皮痹也。）陈无择云：三气袭人经络，入于骨则重而不举，入于脉则血凝不流，入于筋则屈而不伸，入于肉则不仁，入于皮则寒。久不已则入五脏，烦满喘呕者，肺也。上气嗌干，厥胀者，心也。多饮数溲，夜卧则惊者，肝也。

　　尻以代踵，脊以代头者，肾也。四肢懈惰，发咳呕沫者，脾也。大抵显脏证则难治矣。又有肠痹、胞痹，及六腑各有俞，风寒湿所中，治之随其腑俞以施针灸之法，仍服发散等剂，则病自除。又有血痹、周痹、支饮作痹，皆以类相从也。风痹者，游行上下，随其虚邪与血气相搏，聚于关节，筋脉弛纵而不收，宜防风汤。寒痹者，四肢挛痛，关节浮肿，宜五积散。湿痹者，留而不移，汗多，四肢缓弱，皮肤不仁，精神昏塞，宜茯苓川芎汤。热痹者，脏腑移热，复遇外邪客搏经络，留而不行，阳遭其阴，故痹， 然而闷，肌肉热极，体上如鼠走之状，唇口反裂，皮肤色变，宜升麻汤。三气合而为痹，则皮肤顽浓，或肌肉酸痛，此为邪中周身，搏于血脉，积年不已，则成瘾疹风疮，搔之不痛，头发脱落，宜疏风凉血之剂。肠痹者，数饮而小便不通，中气喘争，时作餐泄，宜五苓散加桑皮、木通、麦门冬，或吴茱萸散。胞痹者，少腹膀胱按之内痛，若沃以汤，涩于小便，上为清涕，宜肾着汤、肾沥汤。血痹者，邪入于阴血之分，其状，体常如被风所吹，骨弱劳瘦，汗出，卧则不时摇动，宜当归汤。周痹者，在血脉之中，上下游行，周身俱痛也。宜蠲痹汤。支饮者，手足麻痹，臂痛不举，多睡眩冒，忍尿不便，膝冷成痹，宜茯苓汤。五脏痹，宜五痹汤。肝痹，加酸枣仁、柴胡。心痹，加远志、茯苓、麦门冬、犀角。脾痹，加浓朴、枳实、砂仁、神曲。肺痹，加半夏、紫菀、杏仁、麻黄。肾痹，加独活、官桂、杜仲、牛膝、黄 、萆 。痹在五脏之合者可治，其入藏者死。

　　【诊】粗理而肉不坚者，善病痹。关中薄泽为风，冲浊为痹。浮络多青则痛，黑则痹。络脉暴黑者，留久痹也。脉大而涩，为痹。脉来急，亦为痹。肺脉微大为肺痹，引胸背起，恶日光。心脉微为心痹，引背善泪出。右寸沉而迟涩，为皮痹。

　　左寸结不流利，为血痹。右关脉举按皆无力而涩，为肉痹。左关弦紧而数，浮沉有力，为筋痹。迟为寒。数为热。濡为湿。滑为痰。豁大、弦小为虚。

　　第四册　痿痹门

　　行痹

