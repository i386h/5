<!-- { "loadSidebar": true } -->
　　行痹，走注无定，防风汤主之。黄柏、苍术各二钱，各用酒炒，煎就，调酒威灵仙末、羚羊角灰，臣苍术，佐芥子，使用姜一片，入药末一钱擂碎，以前药再温服。东垣云：身体沉重，走注疼痛，湿热相搏，而风热郁不得伸，附着于有形也。宜苍术、黄柏之类。湿伤肾，肾不养肝，肝自生风，遂成风湿，流注四肢筋骨，或入左肩 ，肌肉疼痛，渐入左指中，薏苡仁散主之。两手十指，一指疼了一指疼，疼后又肿，骨头里痛。膝痛，左膝痛了右膝痛，发时多则五日，少则三日，昼轻夜重，痛时觉热，行则痛轻肿却重。解云：先血后气，乃先痛后肿，形伤气也。和血散痛汤主之。走注又与历节不同，历节但是肢节疼痛，未必行也。《纲目》未免混淆。今以专主走注疼痛方具于后。如意通圣散、虎骨散、桂心散、仙灵脾散、没药散、小乌犀丸、没药丸、虎骨丸、十生丹、骨碎补丸、定痛丸、八神丹、一粒金丹、乳香应痛丸。地龙一两，去土炒，水蛭半两，糯米内炒熟，麝香二钱半，另研，上为细末。每服一钱，以温酒调下，不拘时候。外贴方，牛皮胶一两，水熔成膏，芸苔子、安息香、川椒、附子各半两，为细末，入胶中和成膏，涂纸上，随痛处贴之。萆麻子一两，去皮，草乌头半两，乳香一钱，另研，上以猪肚脂炼去沫成膏，方入药搅匀，涂摩攻注之处，以手心摩娑如火之热，却涂摩患处妙。

　　陈无择云：凡人忽胸背、手脚、颈项、腰膝隐痛不可忍，连筋骨牵引钩痛，坐卧不宁，时时走易不定。俗医不晓谓之走注，便用风药及针灸，皆无益。又疑是风毒结聚欲为痈疽，乱投药饵，亦非也。

　　此是痰涎伏在心膈上下变为疾，或令人头痛不可举，或神思昏倦多睡，或饮食无味，痰唾稠粘，夜间喉中如锯声，口流涎唾，手脚重，腿冷痹，气不通，误认为瘫痪，亦非也。凡有此疾，但用控涎丹，不过数服，其疾如失。痰挟死血，丹溪控涎散。

　　第四册　痿痹门

　　痛痹

　　留着之邪，与流行荣卫真气相击搏，则作痛痹。若不干其流行出入之道则不痛，但痿痹耳。随其痹所在，或阳多阴少则为痹热，或阴多阳少则为痹寒。虽曰风寒湿三气杂至合而为痹，至四时刺逆从篇，于六经皆云有余不足悉为痹。注曰：痹、痛也，此非人气之邪亦作痛耶。且人身体痛，在外有皮、肉、脉、筋、骨之异，由病有不同之邪，亦各欲正其名，名不正将何以施治。如邪是六淫者，便须治邪。是人气者，便须补泻其气。病在六经四属者，各从其气。故制方须分别药之轻重缓急，适当其所，庶得经意。有风、有湿、有痰、有火、有血虚、有瘀血。诊其脉浮者，风也。缓细者，湿也。滑者，痰也。洪大者，火也。芤者，血虚也。涩者，瘀血也。因于风者，加减小续命汤，或乌药顺气散去干姜，加羌活、防风。因于湿者，遇阴雨即发，身体沉重，宜除湿蠲痛汤，佐以竹沥、姜汁，或大橘皮汤。伤湿而兼感风寒者，汗出身重恶风，喘满，骨节烦疼，状如历节风，脐下连脚冷痹，不能屈伸，宜防己黄 汤，或五痹汤。因痰者，王隐君豁痰汤，二陈汤加姜汁、竹沥，甚者控涎丹。因火者，潜行散加竹沥。因湿热者，二妙散。因于血虚者，四物苍术各半汤，吞活血丹。因瘀血者，芎、归、桃仁、红花、水蛭，入麝香少许。肥人多湿痰。瘦人多血虚与热。上部痛，羌活、桂枝、桔梗、威灵仙。下部痛，牛膝、防己、木通、黄柏。上部肿痛，五积散、乌药顺气散加姜、葱煎，发其汗。下部肿痛，五苓、八正、大橘皮汤，加灯心、竹叶利小便。若肿痛而大便不通者，大柴胡汤，防风通圣散主之。大势既退，当随其所因之本病施治，防其再发，忌羊肉、法酒、湿面、房劳。寒湿相合，脑户痛，恶寒，项筋脊强，肩背胛卵痛，膝膑痛无力行步，能食，身沉重，其脉沉缓洪上急，宜苍术复煎散。目如火肿痛，两足及伏兔骨筋痛，膝少力，身重腰痛，夜恶寒痰嗽，项颈筋骨皆急痛，目多眵泪，食不下，宜缓筋汤。风湿客于肾经，血脉凝滞，腰背肿疼，不能转侧，皮肤不仁，遍身麻木，上项头目虚肿，耳内常鸣，下注脚膝重痛少力，行履艰难，项背拘急不得舒畅，宜活血应痛丸。昼则静，夜则动，其痛彻骨，如虎之啮，名曰白虎病。痛如掣者为寒多，肿满如脱者为湿多，汗出者为风多，于上药中求之。通用虎骨二两，犀角屑、沉香、青木香、当归、赤芍药、牛膝、羌活、秦艽、骨碎补、桃仁各一两，甘草半两，槲叶一握。每服五钱，水煎，临服入麝香少许。一人感风湿，得白虎历节风证，遍身抽掣疼痛，足不能履地者三年，百方不效。一日梦与木通汤愈，遂以四物汤加木通服，不效，后以木通二两，锉细，长流水煎汁顿服，服后一时许，遍身痒甚，上体发红丹如小豆大粒，举家惊惶，随手没去，出汗至腰而止，上体不痛矣。次日又如前煎服，下体又发红丹，方出汗至足底，汗干后通身舒畅而无痛矣。一月后人壮气复，步履如初，后以治数人皆验。盖痛则不通，通则不痛也。熨法，《灵枢经》寒痹之为病也，留而不去，时痛而皮不仁。刺布衣者，以火 之。刺大人者，以药熨之。用醇酒二十斤，蜀椒一升，干姜一斤，桂心一斤，凡四种，皆 咀，渍酒中，用绵絮一斤，细白布四丈，并纳酒中，置酒马矢 中，盖封涂，勿使泄，五日五夜，出布绵絮曝干之，干复渍，以尽其汁，每渍必 其日，乃出干之，并用查与绵絮，复布为复巾，长六七尺，为六七巾，则用之生桑炭炙巾，以熨寒痹所刺之处，令热入至于病所，寒复炙布以熨之，三十遍而止。汗出，以巾拭其身，亦三十遍而止。起步内中，无见风。每刺必熨，如此病已矣。此所谓内热也。（内热之内音纳。）《外台方》以三年酽醋五升，热煎三四沸，切葱白二三升，煮一沸，滤出，布帛热裹，当病上熨之瘥为度。熏洗法，用樟木屑一斗，置大桶内，桶边放一兀凳，以急流水一担，熬沸，泡之桶内，安一矮凳子，令人坐桶边，放脚在桶内，外以草荐围之，勿令汤气入眼。

　　【肢节肿痛】痛属火，肿属湿，兼受风寒而发动于经络之中，流注于肢节之间，用麻黄去节、赤芍药各一钱，防风、荆芥、羌活、独活、白芷、苍术、威灵仙、酒片芩、枳实、桔梗、葛根、川芎各五分，当归、甘草、升麻各二分。下焦加酒黄柏，肿多加槟榔、大腹皮，痛多加没药，妇人加酒红花。风湿相搏肢节疼痛，宜大羌活汤。《金匮》方，诸肢节疼痛，身体 羸，脚肿如脱，头眩短气，兀兀欲吐，桂枝芍药知母汤主之。肥人多是风湿与痰饮流注经络而痛，宜南星、半夏。瘦人是血虚与热，四物加防风、羌活、酒芩。瘦人或性躁急而痛发热是血热，四物加酒炒芩、柏。脉濡滑者用燥湿，苍术、南星，兼行气，以木香、枳壳、槟榔。脉涩数为瘀血，芎、归、桃仁泥、红花，加大黄微利之。倦怠无力而痛，用参、术、南星、半夏之类。风热成历节，攻手指作赤肿麻木，甚则攻肩背两膝，遇暑热或大便秘即作，宜牛蒡子散。此病胸膈生痰，久则赤肿附着肢节，久久不退，遂成疠风。宜早治之。

　　第四册　痿痹门

　　着痹

