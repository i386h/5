<!-- { "loadSidebar": true } -->
　　《原病式》列麻证在六气燥金诸涩条下释之曰：物得湿则滑泽，干则涩滞，麻犹涩也。由水液聚少而燥涩，气行壅滞而不得滑泽通行，气强攻冲而为麻也。俗方治麻病，多用乌、附者，令气行之暴甚，以故转麻，因之冲开道路以得通利而麻愈也。然六气不必一气独为病，气有相兼，若亡液为燥，或麻木无热证，即当此法。或风热胜湿为燥，因而病麻，则宜以退风散热，活血养液，润燥通气之凉药调之。东垣则曰麻者气之虚也，真气弱不能流通，填塞经络，四肢俱虚，故生麻木不仁。或在手，或在足，或通身皮肤尽麻者，皆以黄 、人参、白术、甘草、五味、芍药、当归、升麻、柴胡之类，随时令所兼之气出入为方，但补其虚，全不用攻冲之剂。窃详刘李二公，生同时，居同地，无世运方土之异宜，何乃凡病遽有补攻之别如此，盖因悟入圣人之道不同。刘以人禀天赋本无亏欠，因邪入搅乱其气而后成病，所以攻邪为要，邪退则正气自安。李以人之真气，荣养百骸，周于性命，凡真气失调、少有所亏，则五邪六淫便得乘间而入，所以补正为要，正复则邪气自却。今宜酌量二公之法，当攻当补，从中调治，无执泥其说。丹溪又分麻木为二，以麻止习习然，尚无气血攻冲不行之状，木则气血已痹不仁，莫知其痛痒也。疠风初起者，其手足必先木，而后皮肤疡溃。与夫瘫痪者，手足亦时麻木，当自求之本门。《素问》曰：荣气虚则不仁，卫气虚则不用，荣卫俱虚，则不仁且不用。《灵枢》曰：卫气不行则为麻木。东垣治麻痹，必补卫气而行之，盖本诸此。浑身麻木不仁，或左或右，半身麻木，或面或头，或手臂，或脚腿，麻木不仁，并神效黄 汤。皮肤间有麻木，此肺气不行也，芍药补气汤。如肌肉麻，必待泻营气而愈。如湿热相合，四肢沉痛，当泻湿热。治杜彦达左手右腿麻木，右手大指次指亦常麻木至腕，已三四年矣。诸医不效，求治明之，明之遂制人参益气汤，服二日便觉手心热，手指中间如气满胀，至三日后，又觉两手指中间皮肉如不敢触者，似痒痛满胀之意，指上瑟瑟，不敢用手擦旁触之，此真气遍至矣。遂于两手指甲旁，各以三棱针一刺之，微见血如黍粘许，则痹自息矣。又为处第二第三服之大效。左腿麻木沉重，除湿补气汤。《金匮》方，血痹阴阳俱微，寸口关上微，尺中小紧，外证身体不仁，如风痹状，黄 桂枝五物汤主之。李正臣夫人病，诊得六脉中俱弦，洪缓相合，按之无力。弦在其上，是风热下陷入阴中，阳道不行。其证闭目则浑身麻木，昼减而夜甚，觉而目开则麻木渐退，久则绝止。常开其目，此证不作，惧其麻木，不敢合眼，故不得眠。身体皆重，时有痰嗽，觉胸中常是有痰而不利，时烦躁，气短促而喘，肌肤充盛，饮食大小便如常，惟畏麻木不敢合眼为最苦，观其色脉形病相应而不逆。《内经》曰：阳盛目而动轻，阴病闭目而静重。又云：诸脉皆属于目。《灵枢》曰：开目则阳道行，阳气遍布周身，闭目则阳道闭而不行，如昼夜之分，知其阳衰而阴旺也。且麻木为风，虽三尺之童皆以为然，细校之则非。如久坐而起，亦有麻木。假为绳系缚之人，释之觉麻木作而不敢动，久则自已。以此验之，非有风邪，乃气不行也。不须治风，当补其肺中之气，则麻木自去矣。知其经脉，阴火乘其阳分，火动于中为麻木也，当兼去阴火则愈矣。时痰嗽者，秋凉在外，湿在上作也，当实其皮毛以温剂。身重脉缓者，湿气伏匿而作也。时见躁作，当升阳助气益血，微泻阴火，去湿通行经脉，调其阴阳则已。

　　非五脏六腑之本有邪也，补气升阳和中汤主之。李夫人，立冬严霜时得病，四肢无力，乃痿厥，湿热在下焦也。醋心者，是浊气不降欲满也。合眼麻木者，阳道不行也。开眼不麻木者，目开助阳道，故阴寒之气少退也。头旋眩晕者，风气下陷于血分不伸越而作也。温经除湿汤主之。湿气风证不退，眩运麻木不已，除风湿，羌活汤主之。停蓄支饮，手足麻痹，多睡 冒，茯苓汤主之。《本事方》治风寒湿痹，麻木不仁。粥法：川乌生为末，用白米作粥半碗，入药末四钱，同米用慢火熬熟，要稀薄不要稠，下姜汁一茶匙许，蜜三大匙，搅匀，空心啜之，温为佳。如是湿，更入薏苡仁二钱，增米作一钟。服此粥，治四肢不随，痛重不能举者。左氏曰：风淫末疾，谓四肢为四末也。脾主四肢，风邪客于肝则淫脾，脾为肝克故疾在末。谷气引风湿之药径入脾经，故四肢得安。然必真有风寒中于卫气，致卫气不行而不仁者，外必有恶风寒等证，然后可服。荣虚卫实，肌肉不仁，致令 重，名曰肉苛。宜前胡散、苦参丸。丹溪曰：手麻是气虚，木是湿痰死血。十指麻木，胃中有湿痰死血。气虚者，补中益气汤，或四君子加黄 、天麻、麦门冬、川归。湿痰者，二陈汤加苍、白术，少佐附子行经。死血者，四物汤加桃仁、红花、韭汁。戴人以苦剂涌寒痰，次与淡剂。白术（除湿）、茯苓（利水）、桂（伐木）、姜、附（寒胜加之）。《内经》针灸着痹分新久，新者汤熨灸之，久者 针刺之。（取三里）。陕帅郭巨济偏枯，二指着痹，足不能伸，迎洁古治之，以长针刺委中，深至骨而不知痛，出血一二升，其色如墨，又且缪刺之，如是者六七次，服药三月，病良愈。

　　大理少卿韩珠泉，遍身麻痹，不能举动，求治于予，予以神效黄 汤方加减授之，用 一两二钱，参、芍各六钱。他称是一服减半，彼欲速效，遂并两剂为一服之，旬日而病如失矣。予以元气初复，宜静以养之，完固而后可出。渠不能从，盛夏遽出见朝谒客，劳顿累日，偶从朝房出，上马忽欲坠仆，从者扶至陈虚舟比部寓，邀予视之，予辞不治，数日而殁。呜呼，行百里者，半于九十，可不戒哉。

　　第四册　痿痹门

　　痿

　　痿者，手足痿软而无力，百节缓纵而不收也。圣人以痿病在诸证为切要，故特着篇目，分五脏之热，名病其所属皮、脉、筋、肉、骨之痿。致足不任于地，及叙五脏得热之邪，则以一脏因一邪所伤。

