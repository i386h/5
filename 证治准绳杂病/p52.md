<!-- { "loadSidebar": true } -->
　　观其微旨，是用五志、五劳、六淫，从脏气所要者，各举其一以为例耳。若会通八十一篇而言，便见五劳、五志、六淫，尽得成五脏之热以为痿也。何则？言肺气热则皮痿，因有所失亡，所求不得者，与他篇之谓始富后贫，虽不伤邪，皮焦筋屈，痿 为挛者，同是一于七情之不扬。若病机之谓诸痿喘呕，诸气愤郁，皆属于上者言之，即此可推，何热而不为痿，何脉而不为热也。如言心气热为脉痿，因得之悲哀太甚，阳气内动而血崩，大经空虚，乃为脉痿，此以心为神明之官，主脉为要者言也。及乎推之，五脏各有神，各有志，若怒则气上逆，甚则呕血之类，亦五志所动，以热伤血，血逆行于经脉亦必空虚。有若形乐志苦，病生于脉。则是五志皆得以痿其脉，不独悲哀一因也。且五志之在各脏，自伤其所属。若怒甚筋纵，其若不容与形乐志乐，病生于肉，形苦志乐，病生于筋。又若忧恐喜怒，因太虚则五脏相乘，故病有五五二十五变，皆至于大骨枯槁，大肉陷下之病。其神志在五脏之为热病者不可胜计。如言肝脏气热，因思想无穷，所愿不得，犹肺之所求不得也。其入房太甚，宗筋弛纵，亦犹肾之远行劳倦也。即此可见，五劳各得伤其五脏所合之皮肉筋骨矣。如言脾脏气热，因得之有渐于湿，以水为事者，若岁运太阴湿土司天，在泉之湿，皆致肌肉痿，足痿不收，此是从五脏中举外感者为例耳。诸脏皆然，少阴之复为骨痿。少阳之复为脉痿。阳明司天之政，四之气，亦为骨痿。厥阴司天，风气下临，脾气上从，而为肌肉痿。有因于湿，首如裹，湿热不攘，大筋软短，小筋弛长，软短为拘，弛长为痿。《灵枢》有八风之变，或伤筋，或伤肉，或伤骨，与邪客筋骨间者，热多则筋弛，骨消肉烁。夫其外淫而生五脏痿病者如此。然有不言邪，止从经脏之虚而论者，谓脾病者，身重肌肉痿，足痿不收，行善螈。谓肾虚者，为跛为痱。谓三阳有余，三阴不足为偏枯。谓足少阳之别，虚则痿 ，坐不能起。足阳明之别，虚则足不收，胫枯。又有饮食所伤，味过于咸，则大骨气劳。味过于辛，则筋脉沮弛。与夫膏粱之人，病偏枯痿厥。以上所陈，止就本条足痿不用者言耳。至若五脏尽热，神昏仆倒，手足俱不用，世俗所谓瘫痪者，岂非亦是痿之大者也。又若下条肺痿之为脏病者，而经又有心气痿者死，则是五脏尽有其痿，盖可知矣。《原病式》论小便遗失，谓肺热客于肾部，干于足厥阴之经，而气血不得宣通则痿痹，故神无所用，而不遂其机，因致溲便遗失。由是论之，凡神机气血或劣弱，或闭塞，即脏腑经络四属，若内若外，随处而不用。故《内经》重其事，叠出诸篇，后之览者，竟失其旨。集方论者，或并见虚劳证，或并见风门，赖丹溪始发挥千余年之误表而出之，而复语焉不详，可惜也。曰痿论，阳明冲脉合宗筋，会于气街，因阳明虚，故宗筋纵，带脉不引而足痿，所以独取阳明。今子历陈受病之邪及诸痿证，又将若之何治，曰圣人凡语其一，推之而可十可百，岂惟足痿而已乎。所谓各补其荥而通其俞，调其虚实，和其逆顺者，则治邪之法尽在其中矣。所云筋脉骨肉，各以其时受月则病已者，治四属内外诸痿之法，亦在其中矣。然而诸痿之病，未有不因阳明虚而得者，何以言之？按《灵枢》有谓真气所受于天，与谷气并而充身也。又谓谷始入于胃之两焦，以溉五脏，别出两行荣卫之道，其大气之搏而不行者，积于胸中，命曰气海。《素问》则谓足太阴者，三阴也，其脉贯胃属脾络嗌，故太阴为之行气于三阴。阳明者，表也，五脏六腑之海也，亦为之行气于三阳。脏腑各因其经而受气于阳明，故为胃行其津液。四肢不得禀水谷气，日以益衰，阴道不利，筋骨肌肉无气以生，故不用焉。而冲脉者，出于肾下，与任脉起于胞中，治血海亦云，为五脏六腑之海也。五脏六腑皆禀焉。其上行者，渗三阳，灌诸精。其下行者，渗三阴，灌诸络而温肌肉，与阳明宗筋会于气冲。因言阳明虚则宗筋纵，带脉不引，故足痿不用也。即此而观，真气者，天之道也。谷气者，地之道也。地非天不生，天非地不成，是故真气与谷气并而后生成，形气之道立矣。故阳明虚，于五脏无所禀，则不能行血气，营阴阳，濡筋骨，利关节。气海无所受，则卫气不能温分肉，充皮肤，肥腠理，司开阖。血海无所受，则上下内外之络脉空虚，于是精神气血之奉生身、周于性命者劣弱矣。故百体中随其不得受水谷气处，则不用而为痿，治痿不独取阳明而何哉。丹溪云：肺金体燥居上而主气，畏火者也。脾土性湿居中而主四肢，畏木者也。火性炎上，若嗜欲无节，则水失所养，火寡于畏，而侮所胜，肺得火邪而热矣。木性刚急，肺受热邪则金失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用，而诸痿作矣。泻南方，则肺金清而东方不实，何脾伤之有。补北方，则心火降而西方不虚，何肺热之有。故阳明实则宗筋润，能束骨而利机关矣。治痿之法，无出于此。骆龙吉亦曰风火相炽，当滋肾水。东垣先生取黄柏为君，黄 等药为辅佐，而无一定之方。有兼痰积者，有湿多者，有热多者，有湿热相半者，有挟寒者，临病制方，其善于治痿乎。虽然药中肯綮矣，若将理失宜，圣医不治也。天产作阳，浓味发热，凡病痿者，若不淡薄滋味，吾知其必不能安全也。按丹溪以《难经》泻南补北之法，摘为治痿之方，亦是举其例耳。若胃口不开，饮食少进者，当以芳香辛温之剂进之，不可拘于此例，宜藿香养胃汤主之。

　　况根据《内经》当分五脏。肺热叶焦，则皮毛虚弱急薄，着则生痿 。肺者脏之长，为心之盖也。有所失亡，所求不得，则发肺鸣，鸣则肺热叶焦，故曰五脏因肺热叶焦发为痿 。又曰：肺热者，色白而毛败。宜黄 、天、麦门冬、石斛、百合、山药、犀角、通草、桔梗、枯芩、栀子仁、杏仁、秦艽之属主之。心气热则下脉厥而上，上则下脉虚，虚则生脉痿，枢折挈，胫纵而不任地，悲哀太甚则胞络绝，胞络绝则阳气内动，发则心下崩，数溲血也。故本病曰大经空虚，发为肌痹，传为脉痿。又曰：心热者，色赤而络脉溢。宜铁粉、银屑、黄连、苦参、龙胆、石蜜、牛黄、龙齿、秦艽、白藓皮、牡丹皮、地骨皮、雷丸、犀角之属主之。肝气热则胆泄口苦，筋膜干，筋膜干则筋急而挛，发为筋痿。思想无穷，所愿不得，意淫于外，入房太甚，宗筋弛纵，发为筋痿，及为白淫。

　　故《下经》曰：筋痿者，生于肝，使内也。又曰：肝热者，色苍而爪枯。宜生地黄、天门冬、百合、紫葳、白蒺藜、杜仲、萆 、菟丝子、川牛膝、防风、黄芩、黄连之属主之。又方治筋痿，两手握固无力，两腿行动无力，急饥食少，口舌生疮，忽生痰涎，忽然睡中涎溢，身上躁热，忽时憎寒，项颈强急，小便赤白不定，大腑忽冷忽热不调，用连翘、防风、荆芥穗、蔓荆子、羌活、独活、牡丹皮、山栀仁、秦艽、麻黄、（去根）木香各等分，为细末。每服一钱，食后白汤调下。脾气热则胃干而渴，肌肉不仁，发为肉痿。有渐于湿，以水为事，若有所留，居处相湿，肌肉濡渍，痹而不仁，发为肉痿。

　　故《下经》曰：肉痿者，得之湿地也。又曰：脾热者，色黄而肉蠕动。宜苍、白术，二陈，入霞天膏之属主之。肾气热则腰脊不举，骨枯而髓减，发为骨痿。有所远行劳倦，逢大热而渴，渴则阳气内伐，内伐则热舍于肾，肾者水脏也，今水不胜火则骨枯而髓虚，故足不任身发为骨痿。故《下经》曰：骨痿者，生于大热也。又曰：肾热者，色黑而齿槁。宜金刚丸。肾肝俱损，骨痿不能起于床，筋弱不能收持，宜益精缓中，宜牛膝丸、加味四斤丸。

　　肾肝脾俱损，谷不化，宜益精缓中消谷，宜煨肾丸。丹溪云：痿属湿热。有湿痰者，有气虚者，有血虚者，有食积妨碍不降者，有死血者。湿热，东垣健步丸，加黄柏、苍术、黄芩，或清燥汤。湿痰，二陈加苍术、黄柏之类，入竹沥、姜汁。血虚，四物汤加苍术、黄柏，下补阴丸。气虚，四君子汤加苍术、黄柏。气血俱虚，十全大补汤。食积，木香槟榔丸。死血，桃仁、红花、蓬术、归梢、赤芍药之类。痿病，食积妨碍不得降者，亦有死血者，俱宜下之。《保命集》云：四肢不举，俗曰瘫痪，经所谓脾太过则令人四肢不举。又曰：土太过则敦阜，阜、高也，敦、浓也，既浓而又高，则令除去，此真所谓膏粱之疾，其治则泻，令气弱阳衰土平而愈。或三化汤，或调胃承气汤，选而用之。若脾虚则不用也。经所谓土不及则卑陷，卑、下也，陷、坑也，故脾病四肢不举。四肢皆禀气于胃，而不能至经，必因于脾，乃得禀受。今脾病不能与胃行其津液，四肢不得禀水谷气，气日以衰，脉道不利，筋骨肌肉皆无气以生，故不用焉。其治可十全散、加减四物，去邪留正。又云：心热盛则火独光，火炎上，肾之脉常下行，今火盛而上炎用事，故肾脉亦随火炎烁而逆上行，阴气厥逆，火复内焰，阴上隔阳，下不守位，心气通脉，故生脉痿。膝腕枢如折去而不相提挈，经筋纵缓而不任地故也。可下数百行而愈。东垣补益肾肝丸、萧炳神龟滋阴丸、丹溪补益丸、虎潜丸、王启玄传玄珠耘苗丹、经验方何首乌、牛膝等分，酒浸蜜丸。皆补益肾肝壮筋骨之药，下虚者选而用之。痿发于夏，俗名注夏。当从东垣法治之，详见伤暑门。

　　第四册　痿痹门

　　痿厥

