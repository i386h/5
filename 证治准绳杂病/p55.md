<!-- { "loadSidebar": true } -->
　　本证治法：疠疡所患，非止一脏，然其气血无有弗伤，兼证无有弗杂，况积岁而发现于外，须分经络之上下，病势之虚实，不可概施攻毒之药，当先助胃壮气，使根本坚固，而后治其疮可也。疠疡当知有变、有类之不同，而治法有汗、有下、有砭刺、攻补之不一。盖兼证当审轻重，变证当察先后，类证当详真伪，而汗下砭刺攻补之法，又当量其人之虚实，究其病之源委而施治焉。盖虚者形气虚也，实者病气实而形气则虚也。疠疡砭刺之法，子和张先生谓一汗抵千针，盖以砭血不如发汗之周遍也。

　　然发汗即出血，出血即发汗，二者一律。若恶血凝滞在肌表经络者，宜刺宜汗，取委中出血则效。若恶毒蕴结于脏，非荡涤其内则不能瘥。若毒在外者，非砭刺遍身患处及两臂腿腕，两手足指缝各出血，其毒必不能散。若表里俱受毒者，非外砭内泄，其毒决不能退。若上体患多，宜用醉仙散，取其内蓄恶血于齿缝中出，及刺手指缝并臂腕以去肌表毒血。下体患多，宜用再造散，令恶血陈虫于谷道中出，仍针足指缝并腿腕，隔一二日更刺之，以血赤为度，如有寒热头疼等证，当大补血气。疠疡服轻粉之剂，若腹痛去后兼有脓秽之物，不可用药止之。若口舌肿痛，秽水时流作渴，发热喜冷，此为上焦热毒，宜用泻黄散。若寒热往来，宜用小柴胡汤加知母。若口齿缝出血，发热而大便秘结，此为热毒内淫，宜用黄连解毒汤。若大便调和，用《济生》犀角地黄汤。若秽水虽尽，口舌不愈，或发热作渴而不饮冷，此为虚热也，宜用七味白术散。疠疡手足或腿臂或各指拳挛者，由阴火炽盛亏损气血，当用加味逍遥散加生地黄，及换肌散兼服。疠疡生虫者，五方风邪翕合，相火制金，木盛所化，内食五脏，而证见于外也。宜用升麻汤，送泻青丸，或桦皮散，以清肺肝之邪，外灸承浆，以 阳明任脉，则风热息而虫不生矣。肝经虚热者，佐以加味逍遥散、六味地黄丸。

　　兼证治法：【头目眩晕】若右寸关脉浮而无力，脾肺气虚也，用补中益气汤。若左关尺脉数而无力，肝肾气虚也，用六味地黄丸。若右寸尺脉浮大或微细，阳气虚也，用八味地黄丸。血虚者，四物汤加参、苓、白术。气虚者，四君子汤加当归、黄 。肝经实热者，柴胡清肝散。肝经虚热者，六味地黄丸。脾气虚弱者，补中益气汤。脾虚有痰者，半夏白术天麻汤。砭血过多者，芎归汤。发热恶寒者，圣愈汤。大凡发热则真气伤矣，不可用苦寒药，恐复伤脾胃也。

　　【口 目斜】若手足牵搐，或眉棱痒动，属肝经血虚风热，用加味逍遥散、六味地黄丸，以生肝血滋肾水。若寒热往来，或耳聋胁痛，属肝木炽盛，先用小柴胡合四物汤，以清肝火生肝血。若筋挛骨痛，或不能动履，用六味地黄丸、补中益气汤，以滋化源。若因服燥药而致者，用四物汤加生甘草、金银花，以解热毒益阴血。凡此俱属肝经血燥所致，须用六味地黄丸、补中益气汤为主。若因怒气房劳而甚者，用六味地黄丸、十全大补汤为主。若因劳伤形体而甚者，用补中益气汤、十全大补汤为主。

　　【夏秋湿热行令】若饮食不甘，头目眩晕，遍身酸软，或两腿麻木，口渴自汗，气促身热，小便黄数，大便稀溏，湿热伤元气也，用清燥汤。如在夏令，用清暑益气汤。若自汗盗汗，气高而喘，身热脉大，元气内伤也，用补中益气汤。

　　若呕吐少食，肚腹痞闷，大便不实，脾胃受伤也，用六君子汤。若胸腹不利，饮食少思，吐痰不止，脾胃虚痞也，用四君子汤。若形气倦怠，肢体麻木，饮食少思，热伤元气也，用人参益气汤。

　　【热渴便浊】若夜安昼热者，热在气分也，用清心莲子饮。昼安夜热者，热在血分也，用四物二连汤，俱佐以六味地黄丸。若寒热往来者，肝经血虚也，用加味逍遥散、六味地黄丸。

　　【小便不利】若因服燥药而致者，用四物汤加炒黑黄柏、知母、生甘草，以滋阴血。若频数而色黄者，用四物汤加参、术、麦门、五味子，以生气血。若短而色黄者，用补中益气汤加山药、麦门、五味，以滋化源。

　　【大便不通】若血虚内热而涩滞者，用四物汤加麦门、五味子，以生血润燥。若因燥热之药而患者，用四物汤加连翘、生甘草，以生血清热。若服克伐之药而致者，用四君子汤加芎、归，以助气生血。若作渴饮冷者，热淫于内也，用竹叶石膏汤，以清胃火。若作渴饮汤者，肠胃虚热也，用竹叶黄 汤，以补气生津。若内热作渴，面赤饮汤者，用四物汤送润肠丸，以凉血润燥。若肠胃满胀，燥在直肠而不通者，用猪胆汁导之。肠胃气虚血涸而不通者，用十全大补汤。若肝胆邪盛，脾土受侮，而不能输化者，用小柴胡汤加山栀、郁李仁、枳壳治之。

　　【怔忡无寐或兼衄血便血】若内热晡热，作渴饮汤，肢体倦怠，此脾血虚而火动也，用四君子加芎、归。若思虑伤脾动火而致，用归脾汤加山栀。若发热晡热，用八珍汤加酸枣仁、茯神、远志。若因心血虚损，用柏子仁散。大抵此证皆心脾血少所致，但调补胃气，则痰清而神自安，不必专于清热治痰。

　　【发热恶寒】若肢体倦怠，烦躁作渴，气高而喘，头痛自汗者，此内伤气血也，用补中益气汤加五味、麦门。倦怠食少，大便不调，小便频数，洒淅恶寒者，此脾肺气虚也，用升阳益胃汤。烦躁作渴，体倦少食，或食而不化者，此脾气虚热也，用六君子汤。

　　【发热】在午前脉数而有力者，气分热也，用清心莲子饮。脉数而无力者，阳气虚也，用补中益气汤。午后脉数而有力者，血分热也，用四物汤加牡丹皮。脉数而无力者，阴血虚也，用四物汤加参、术。热从两胁起者，肝虚也，用四物汤加参、术、黄 。从脐下起者，肾虚也，用四物汤加参、术、黄柏、知母、五味、麦门、肉桂，或六味丸。其热昼见夜伏，夜见昼止，或去来无定时，或起作无定处，或从脚起者，此无根虚火也，须用加减八味丸，及十全大补汤加麦门、五味，更以附子末唾津调搽涌泉穴。若形体恶寒，喜热饮食者，阳气虚寒也，急用八味丸。

　　【口干】若恶冷饮食者，胃气虚而不能生津液也，用七味白术散。若喜冷冻饮料食者，胃火盛而消烁津液也，须用竹叶石膏汤。夜间发热口渴者，肾水弱而不能上润也，当用六味地黄丸。若因汗下之后而有前患，胃气虚也，宜用八珍汤。

　　【作渴】若烦躁饮冷者，属上焦实热，用凉膈散。兼大便秘结者，属下焦实热，用清凉饮。若用克伐之药而渴者，气血虚也，急用八珍汤、六味丸。

　　【耳聋耳鸣】若左寸关脉弦数者，心肝二经虚热也，用四物汤加山栀、柴胡生阴血。右寸关脉浮大者，脾肺二经虚热也，用补中益气汤加山栀、桔梗培阳气。若因怒便作，用小柴胡汤加山栀、芎、归，清肝凉血。若午前甚，用小柴胡汤加参、、归、术，补气清肝。午后甚，用四物汤加酒炒黑黄柏、知母、五味，补阴降火。如两足心热，属肾虚，用六味丸以壮水之主。

　　两足冷属阳虚，用八味丸以益火之源。

　　【项强口噤腰背反张者】气血虚而发痉也。仲景云：足太阳病，发汗太多则痉，风病下之则痉，复发汗则加拘急，疮家发汗则痉。盖风能散气，故有汗而不恶寒曰柔痉。寒能涩血，故无汗而恶寒曰刚痉。皆因内虚复汗，亡津血，筋无所养而然。悉属虚象，非风证也。当大补气血为主。故产妇、溃疡、劳伤气血、湿热相火、误服克伐之剂者，多患之，其义可见。

　　【妇女经闭】若因郁火伤脾，以归脾汤加山栀、丹皮。气血俱虚，以八珍汤加山栀、丹皮。若因服燥药伤血，以四物汤加生甘草。若经候过期而来者，气血虚也，八珍汤倍用参、术。先期而来者，血虚热也，四物汤倍加参、术、牡丹皮。将来而作痛者，气虚血滞也，四物汤加茯苓、白术、香附。色紫而成块者，血热也，四物汤加山栀、丹皮。作痛而色淡者，血气虚也，用八珍汤。其血崩之证，肝火不能脏血者，用加味逍遥散。脾虚不能统血者，用补中益气汤。凡此皆六淫七情亏损元气所致，当审其因而调补胃气为善。

　　变证治法：【身起疙瘩搔破脓水淋漓】若寒热往来者，肝经气血虚而有火也，用八珍散加丹皮、柴胡。寒热内热者，血气弱而虚热也，用八珍散倍用参、术。若恶寒形寒者，阳气虚寒也，用十全大补汤。若肌肤搔如帛隔者，气血不能外荣也，用人参养荣汤。若面部搔之麻痒者，气血不能上荣也，用补中益气汤。若痿软筋挛者，血气不能滋养也，用补中益气汤，佐以六味地黄丸。

　　【口舌生疮或咽喉作痛】若饮食喜冷，大便秘结者，实热也，用四顺清凉饮。肌热恶热，烦渴引饮者，血虚也，用当归补血汤。饮食恶寒，大便不实者，虚热也，用十全大补汤。热从下或从足起者，肾虚热也，用加减八味丸。若饮食难化，四肢逆冷者，命门火衰也，用八味地黄丸。

　　【牙齿作痛】或牙龈溃烂，若喜寒恶热，属胃火，加味清胃散为主。恶寒喜热属胃虚，补中益气汤为主。

　　【自汗】属气虚，用补中益气汤送六味地黄丸。盗汗属血虚，用当归六黄汤（内芩、连、黄柏，炒黑用。）送六味地黄丸。若因劳心而致，以归脾汤倍用茯神、酸枣仁。

　　【唾痰或作喘】若右寸脉浮缓者，肺气虚也，用六君子汤加桔梗。右寸脉洪滑者，肺经有热也，用泻白散。右寸关脉浮缓迟弱者，脾肺气虚也，用六君子汤加桔梗、黄 。右寸关脉洪滑迟缓者，脾热传肺也，用泻白、泻黄二散。右尺脉微弱者，命门火衰而脾肺虚也，用人参理中丸，如不应，用八味地黄丸。右寸脉洪数者，心火克肺金也，用人参平肺散，如不应，用六味地黄丸。左寸关脉洪弦数者，心肝二经有热也，用柴胡清肝散，如不应，佐以牛黄清心丸清其风热。仍用六味地黄丸以镇阳光。左尺脉数而无力者，肾虚而水泛上也，用六味地黄丸加五味子以滋阴。如脉微细，或手足冷，或兼喘促，急用八味地黄丸以补阳。

　　【舌赤裂】或生芒刺，兼作渴引饮，或小便频数，不时发热，或热无定处，或足心热起者，乃肾水干涸，心火亢盛，用加减八味丸主之，佐以补中益气汤。若误用寒凉之剂，必变虚寒而殁。

　　【口舌生疮作渴不止不时发热】或昼热夜止，或夜热昼静，小便频数，其热或从足心，或从两胁，或从小腹中起，外热而无定处者，此足三阴亏损之证也。用加减八味丸为主，佐以十全大补汤。

