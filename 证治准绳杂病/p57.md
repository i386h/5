<!-- { "loadSidebar": true } -->
　　夫风者，百病之始也，清净则腠理闭拒，虽有大风苛毒，莫之能害。诸疮不瘥，荣卫虚肌肉不生，疮眼不合而风邪入之，为破伤风之候。亦有因疮热郁结，多着白痂，疮口闭塞，气难宣通，故热甚而生风者。先辨疮口，平无汁者，中风也；边自出黄水者，中水也，并欲作痉。急治之。东垣云：破伤风者，通于表里，分别阴阳，同伤寒证治。人知有发表，不知有攻里、和解。夫脉浮而无力太阳也，在表宜汗。脉长而有力阳明也，在里宜下。脉浮而弦小者少阳也，半在表半在里，宜和解。明此三法，而治不中病者，未之有也。（此但云三阳，不及三阴者，盖风邪在三阳经，便宜按法早治而愈。若得传入三阴，其证已危，或腹满自利，口燥嗌干，舌卷卵缩，皆无生理，故置而勿论也。）河间云：破伤风，风热燥甚，怫郁在表，而里气尚平者，善伸数欠，筋脉拘急，或时恶寒，或筋惕而搐，脉浮数而弦也。宜以辛热治风之药，开冲结滞而愈。犹伤寒表热怫郁，而以麻黄汤辛热发散也。凡用辛热开冲风热结滞，宜以寒药佐之则良，免致药中病而风热转甚也。如治伤寒发热，用麻黄、桂枝，加黄芩、知母、石膏之类是也。若止以甘草、滑石、葱、豉寒药发散甚妙。若表不已，渐传入里，里又未太甚，而脉弦小者，宜以退风热开结滞之寒药调之，或微加治风辛热药亦得，犹伤寒在半表半里而以小柴胡和解之也。若里势已甚，而舌强口噤，项背反张，惊惕搐搦，涎唾稠粘，胸腹满塞，便溺秘结，或时汗出，脉沉洪数而弦也。然汗出者，由风热郁甚于里，而表热稍罢，则腠理疏泄而心火热甚，故汗出也。法宜除风散结寒药下之，后以退风热、开结滞之寒药调之，则热退结散而风自愈矣。解表，羌活防风汤、防风汤、九味羌活汤、蜈蚣散。解后实之白术防风汤。攻里，大芎黄汤、江鳔丸、左龙丸。后服小羌活汤。和解，羌活汤、地榆防风散、小柴胡汤。日久气血渐虚，邪气入胃，宜养血四物汤，加防风、 本、白芷各等分，细辛减半，为粗末。每服五钱水煎。服风药过多自汗出者，白术黄 汤。大汗不止，筋挛搐搦，白术升麻汤。搐痉不已，蠲痉汤。背后搐者，羌活、独活、防风、甘草。向前搐者，升麻、白芷、独活、防风、甘草。两旁搐者，柴胡、防风、甘草。右搐加滑石。手足颤掉不已，朱砂指甲散。四般恶证不可治。第一头目青黑色，第二额上汗珠不流，第三眼小目瞪，第四身上汗出如油。又痛不在疮处者，伤经络亦死证也。

　　【外治】初觉疮肿起白痂，身寒热，急用玉真散敷之，或用杏仁去皮细嚼，和雄黄飞罗白面敷之。（一方只用杏仁白面等分和匀，新汲水调和如膏敷。）肿渐消为度。若腰脊反张，四肢强直，牙关口噤，用鼠一头和尾烧作灰细研，以腊月猪脂和敷。牙关紧不能开，用蜈蚣一条，焙干研细末，擦牙吐涎立苏。狗咬破伤风，人参不拘多少，桑柴火上烧令烟绝，用盏子合研为末掺疮上，仍以鱼胶煮烊封固。《婴童百问》云：县尹张公尝言吾有一妙方，治破伤风如神，用人家粪堆内蛴螬虫一枚，烂草房上亦有之，捏住其脊，待其虫口中吐水，就抹在疮口上，觉麻即汗出，立愈。后试之，果然。其虫仍埋故处，勿伤其命。

　　第五册　诸风门

　　痉

　　《金匮》云：病者身热足寒，颈项僵急，恶寒，时头热面赤目赤，独头动摇，卒口噤，背反张者，痉病也。（《活人书》云：外证发热恶寒，与伤寒相似，但其脉沉迟弦细，而项背反张为异耳。）太阳病，发热无汗，反恶寒者，名曰刚痉。太阳病，发热汗出而不恶寒，名曰柔痉。

　　太阳病，其证备，身体强，KT KT 然，脉反沉迟，此为痉，栝蒌桂枝汤主之。太阳病，无汗而小便反少，气上冲胸，口噤不得语，欲作刚痉，葛根汤主之。刚痉为病，胸满口噤，卧不着席，脚挛急，必 齿，可与大承气汤。（此阳明经药也，阳明总宗筋，以风寒湿热之邪入于胃中，津液不行，宗筋无所养，故急宜此汤下湿热行津液。故《宣明》云：痉病目直口噤，背强如弓卧摇动，手足搐搦，宜三一承气汤下之，亦此意也。然非察证之明，的有实热者，亦不可轻用也。）按：世知治痉之法创自仲景，而不知仲景之论伤寒，皆自《内经》中来，其所谓刚痉者，为中风发热重感于寒而得之，与《内经》所谓赫羲之纪，上羽，其病痉，其义一也。风淫之热与火运之热无少异，其重感于寒亦与上羽之寒同是外郁者，热因郁则愈甚，甚则热兼燥化而无汗，血气不得宣通，大小筋俱受热害而僵直，故曰刚痉也。

　　其所谓柔痉者，为太阳发热重感于湿而得之，即《内经》所谓诸痉项僵，皆属于湿。又谓因于湿，首如裹，湿热不攘，大筋软短，小筋弛长，软短为拘，弛长为痿。肺移热于肾，传为柔痉。注云：柔谓筋柔而无力，痉谓骨强而不随。三者之义，比之仲景所言重感于湿为柔痉者，岂不同是小筋得湿则痿弛而无力者乎。其摇头发热，颈项强急，腰背反张，螈 口噤，与刚痉形状等者，又岂不同是大筋受热则拘挛强直者乎。后代方论，乃以无汗为表实，有汗为表虚。不思湿胜者自多汗出，乃以为表虚而用姜附温热等剂，宁不重增大筋之热欤。及守仲景方者，但知刚痉用葛根汤，柔痉用桂枝加葛根汤。而不解《金匮》于柔痉之脉沉迟者，在桂枝汤不加葛根而加栝蒌根。盖用葛根，不惟取其解肌之热，而取其体轻、可生在表阳分之津，以润筋之燥急。今因沉迟，沉乃卫气不足，故用桂枝以和之，迟乃荣血不足，故用栝蒌根，其体重、可生在表阴分之津，此仲景随脉浮沉，用药浅深之法也。至于太阳传入阳明，胸满口噤，卧不着席，脚挛 齿者，与大承气，亦可见治痉，与伤寒分六经表里，无纤毫之异矣。至若所谓太阳病，发汗太过，及疮家不可汗而汗之，因致痉者；太阳病，发热脉沉细而病痉者；病者身热足寒，颈项强急，恶寒，时头热面赤，独头动摇，卒口噤背反张；若发其汗，寒湿相得，其表益虚，即恶寒甚，发其汗已，其脉如蛇者；暴腹胀大为欲解，脉如故，反伏弦为痉者，皆不出方言治。虽然，能识疗伤寒随机应变之法，则无患方之不足用也。海藏云：发汗太多因致痉，身热足寒，项强恶寒，头热面肿目赤，头摇口噤，背反张者，太阳痉也。若头低视下，手足牵引，肘膝相构，阳明痉也。若一目或左右斜视，并一手一足搐搦者，少阳痉也。汗之、止之、和之、下之，各随其经，可使必已。

　　（太阳痉属表，无汗宜汗之，有汗宜止之。阳明痉属里，宜下之。少阳痉属半表半里，宜和之。所谓各随其经也。）神术汤加羌活、麻黄，治刚痉解利无汗。白术汤加桂心、黄 ，治柔痉解利有汗。太阳阳明加川芎、荆芥穗。正阳阳明加羌活、酒大黄。少阳阳明加防风、柴胡根。热而在表者加黄芩。

　　寒而在表者加桂枝、黄 、附子。热而在里者加大黄。寒而在里者加干姜、良姜、附子。右王氏分经论痉，固得仲景伤寒之法矣。其间用仲景方，去葛根、栝蒌根，更风药者，殆从风痉筋强而然也。及《原病式》论筋劲项强而不柔和者，则不然，乃邪在湿淫条下，谓土主安静故耳，亢则害承乃制，故湿过极，反兼风化制之，然兼化者虚象，而实非风也，岂可尽从风治乎。又海藏分六经不及厥阴，厥阴固有痉矣。经云：厥阴在泉，客胜则大关节不利，内为痉强拘急，外为不便者，非乎。《灵枢》又谓足少阴筋病主痫螈及痉，此非六阴经痉病之例乎。抑海藏所遗，非独此而已。至若《内经》有谓太阳所至为寝汗痉，手阳明、少阳厥逆，发喉痹、痉者，乃是人之六经所属，风寒湿热燥火之气自相盛衰，变而为痉者也，亦皆勿论。予尝思，夫外感内伤之邪病痉，治法迥别，不可不辨。天气因八风之变，鼓舞六淫而入，是为经风外伤腠理，内触五脏，故治邪必兼治风。人气因五性劳役，感动厥阳，君相二火相扇，六经之淫邪而起，遂有五阳胜负之变，故胜者泻、负者补，必兼治火调胃土，以复火伤之气，盖不可瘥也。苟于内伤而用外感药以散邪，则原气愈耗，血竭神离，而至于不救矣。丹溪云：大率与痫相似，比痫为甚，盖因气血大虚，挟痰挟火而成。药宜人参、竹沥之类，不可用风药。一男子二十余岁，患痘疮，靥谢后，忽患口噤不开，四肢强直不能屈，时或绕脐腹痛一阵，则冷汗如雨，痛定则汗止，时作时止，其脉极弦紧而急。此因劳倦伤血，山居多风寒乘虚而感。又因痘疮，其血愈虚。当用辛温养血，辛凉散风，遂用当归身、芍药为君，川芎、青皮、钩藤为臣，白术、陈皮、甘草为佐，桂枝、木香、黄连为使，更加红花少许，煎十二帖而安。薛新甫云：痉病，因伤寒汗下过度，与产妇、溃疡等病，及因克伐之剂，伤损气血而变。若金衰木旺，先用泻青丸，后用异功散，肾水虚用六味丸。肝火旺，先用加味小柴胡汤，次用加味四物汤，发热用加味逍遥散。若木侮脾土，用补中益气加芍药、山栀。脾经郁结，用加味归脾汤。脾土湿热，用三一承气汤。大凡病后气血虚弱，用参、术浓煎，佐以姜汁、竹沥，时时用之。如不应，用十全大补汤；更不应，急加附子，或用参附汤，缓则不救。虞搏治一妇人，年三十余，身形瘦弱，月经后忽发痉，口噤，手足挛缩，角弓反张。此去血过多，风邪乘虚而入。用四物汤加防风、羌活、荆芥，少加附子行经，二帖病减半，六帖病全安。张子和治吕君玉妻，年三十余，病风搐目眩，角弓反张，数日不食。诸医皆作风治不效。夫诸风掉眩，皆属肝木。曲直摇动，风之用也。阳主动，阴主静，由火盛制金，金衰不能平木，肝木茂而自病，因涌风涎二三升，次以寒剂下十余行，又以排针刺百会穴，出血一杯立愈。（上内伤例）。痉，既以有汗无汗辨刚柔，又以厥逆不厥逆辨阴阳。仲景虽曰痉皆身热足寒，然阳痉不厥逆，其厥逆者，皆阴也。阳痉已前见。阴痉一二日，面肿，手足厥冷，筋脉拘急，汗不出，恐阴气内伤，宜八物白术散。若发热脉沉而细者，附太阴也，必腹痛，宜桂枝加芍药、防风、防己汤，又宜小续命汤。阴痉，手足厥逆，筋脉拘急，汗出不止，颈项僵直，头摇口噤，宜附子散、桂心白术汤、附子防风散。（上三阴例。）

　　【诊】太阳病，发热，其脉沉而细者，名曰痉，为难治。痉脉伏，按之紧，如弦坚直，上下行。

　　（无择云：凡痉脉皆伏弦沉紧。）痉病，发其汗已，其脉沧沧如蛇，暴腹胀大者，为欲解，脉如故，反伏弦者痉。（此痉字，恐当作死字。）痉病有灸疮难治。

