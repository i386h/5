<!-- { "loadSidebar": true } -->
　　【妊娠痉】多由风寒湿乘虚而感，皆从太阳经治之。（恐仍当如前例，分六经表里。）薛氏云：若心肝风热，用钩藤汤。肝脾血虚，加味逍遥散。肝脾郁怒，加味归脾汤。气逆痰滞，紫苏饮。肝火风热，钩藤散。脾郁痰滞，二陈、姜汁、竹沥。

　　【产后痉】《良方》云：产后汗多变痉，因气血亏损，肉理不密，风邪所乘。其形口噤背强如痫，或摇头马嘶，不时举发，气息如绝。宜速灌小续命汤。若汗出两手拭不及者，不治。《千金》治产中风，口噤面青，手足急强，用竹沥一升，分为五服，微温，频服大效。娄全善云：小续命汤、举卿古拜散、大豆紫汤，皆治产后痉，太阳、厥阴药也。邪实脉浮弦有力者固宜，但产后血气大虚之人，不宜轻发其表，第用防风当归散治之为妙。薛氏云：产后痉，由亡血过多，筋无所养，与伤寒汗下过多，溃疡脓血大泄，皆败证也。急以十全大补汤，如不应，急加附子。亦有六淫七情所致者，（治法见上。）

　　第五册　诸风门

　　螈

　　者、筋脉拘急也， 者、筋脉张纵也，俗谓之搐是也。《原病式》云：诸热瞀螈，皆属于火。

　　热胜风搏，并于经络，风主动而不宁，风火相乘是以热瞀螈生矣。治法，祛风涤热之剂，折其火热，瞀螈可立愈。若妄加灼艾，或饮以发表之剂，则死不旋踵矣。《素问》云：心脉急甚者为螈 ，此心火虚寒也，治宜补心，牛黄散主之。《灵枢》云：心脉满大，痫 筋挛，此心火实热也，治宜泻心火，凉惊丸主之。肝脉小急，亦痫 筋挛，此肝虚也，续断丸主之。若肝脉盛者，先救脾，宜加减建中汤。

　　《素问》云：脾脉急甚者，亦为螈 ，此脾虚肝乘之而 也，故宜实土泻肝木之剂。热伤元气，四肢困倦，手指麻木，时时螈 ，人参益气汤主之。尹氏表姑，年近七十，暑月得病，手足常自搐搦，如小儿惊风状，医者不识以讯予，予曰此暑风也，缘先伤于暑，毛孔开而风乘之。宜香薷饮加羌活、防风各一钱，黄 二钱，白芍药一钱半，二剂而病如失。风虚昏愦，不自觉知，手足螈 ，或为寒热，血虚不能服发汗药，独活汤主之。虚风证，能食麻木，牙关紧急，手足螈 ，目肉蠕 ，面肿，此胃中有风，胃风汤主之。

　　肝劳虚寒，胁痛胀满，眼昏不食，挛缩螈 ，续断丸主之。风气留滞，心中昏愦，四肢无力，口眼动，或时搐搦，或渴或自汗，续命煮散主之。运气螈 有二：其一曰火。经曰：火郁之发，民病呕逆，螈。又曰：少阳所至，为暴注， 。又曰：少阳司天，客胜则为螈 是也。其二曰水。经曰：阳明司天，燥气下临，木气上从，民病胁痛目赤，掉振鼓栗。又曰：岁土太过，雨湿流行，民病足痿不收，行善 。又曰：太阴之复，头顶痛重，而掉 尤甚是也。

　　【产后螈 】经云：肝主筋而藏血，盖肝气为阳为火，肝血为阴为水，前证因产后阴血去多，阳火炽盛，筋无所养而然耳。故痈疽脓水过多，金疮出血过甚，则阳随阴散，亦多致此。治法当用加味逍遥散，或八珍散加丹皮、钩藤以生阴血，则阳火自退，诸证自愈。如不应，当用四君、芎、归、丹皮、钩藤以补脾土。盖血生于至阴，至阴者，脾土也。故小儿吐泻之后，脾胃亏损，亦多患之，乃虚象也。无风可逐，无痰可消。若属阳气脱陷者，用补中益气加姜、桂，阳气虚败者，用十全大补加桂、附，亦有复生者。此等证候，若肢体恶寒，脉微细者，此为真状。若脉浮大，发热烦渴，此为假象，唯当固本为善。无力抽搐，戴眼反折，汗出如珠者，皆不治。古方，海藏愈风汤、交加散、增损柴胡汤、秦艽汤。

　　第五册　诸风门

　　颤振

　　颤、摇也，振、动也，筋脉约束不住，而莫能任持，风之象也。《内经》云：诸风掉眩，皆属肝木。肝主风，风为阳气，阳主动，此木气太过而克脾土，脾主四肢，四肢者，诸阳之末，木气鼓之故动，经谓风淫末疾者此也。亦有头动而手足不动者，盖头乃诸阳之首，木气上冲，故头独动而手足不动。散于四末，则手足动而头不动也。皆木气太过而兼火之化也。木之畏在金，金者土之子，土为木克，何暇生金。《素问》曰：肝一阳也，心二阳也，肾孤脏也，一水不能胜二火。由是木挟火势而寡于畏，反侮所不胜，直犯无惮。《难经》谓木横乘金者是也。此病壮年鲜有，中年已后乃有之，老年尤多。夫老年阴血不足，少水不能制盛火，极为难治。前哲略不及之，唯张戴人治新寨马叟，作木火兼痰而治得效，遇此证者，当参酌厥旨而运其精思云。新寨马叟，年五十九，因秋欠税，官杖六十，得惊气成风搐已三年矣。病大发则手足颤掉不能持物，食则令人代哺，口目张HT ，唇舌嚼烂，抖擞之状，如线引傀儡，每发市人皆聚观，夜卧发热，衣被尽蹇，遍身燥痒，中热而反外寒，久欲自尽，手不能绳，倾产求医，至破其家而病益坚。叟之子，邑中旧小吏也，以父母病讯戴人，戴人曰此病甚易治，若隆暑时，不过一涌再涌，夺则愈矣。今已秋寒可三之，如未更刺 穴必愈，先以通圣散汗之，继服涌剂，涌痰一二升，至晚又下五七行，其疾小愈，待五日再一涌，出痰三四升，如鸡黄成块状，如汤热，叟以手颤不能自探，妻与代探，咽嗌肿伤，昏愦如醉，约一二时许稍稍省，又下数行，立觉足轻颤减，热亦不作，足亦能步，手能巾栉，自持匙箸，未至三涌，病去如濯。病后但觉极寒，戴人曰当以食补之，久则自退。盖大疾之去，卫气未复，故宜以散风导气之药，切不可以热剂温之，恐反成他病也。孙一奎曰：据戴人此治，非真知为痰火盛实，莫敢如此疗也。木之有余，由金之衰弱，病既久矣，恐亦有始同而终异者，况吐汗下之后，谓绝不必补养可乎！病之轻者，或可用补金平木清痰调气之法，在人自斟酌之。中风手足曳，星附散、独活散、金牙酒，无热者宜之。摧肝丸，镇火平肝，消痰定颤，有热者宜之。气虚而振，参术汤补之。心虚而振，补心丸养之。挟痰，导痰汤加竹沥。老人战振，宜定振丸。

　　第五册　诸风门

　　挛

　　《内经》言挛皆属肝，肝主身之筋故也。又阳明之复，甚则入肝，惊骇筋挛。又脾移寒于肝，痈肿筋挛。有热、有寒、有虚、有实。热挛者，经所谓肝气热则筋膜干，筋膜干则筋急而挛。又云：因于湿，首如裹，湿热不攘，大筋软短，小筋弛长，软短为拘，弛长为痿之类是也。（丹溪云：大筋软短者，热伤血不能养筋，故为拘挛。小筋弛长者，湿伤筋不能束骨，故为痿弱。）筋膜干者用生 、当归之属濡之。大筋软短者，薏苡仁散主之。《衍义》云：筋急拘挛有两等，《素问》大筋受热则缩而短，故挛急不伸，则可用薏苡仁。若《素问》言因寒筋急，不可用也。寒挛者，经所谓寒多则筋拳骨痛者是也。乌头汤、《千金》薏苡仁汤。虚挛者，经所谓虚邪搏于筋则为筋拳。又云：脉弗荣则筋急。

　　又仲景云：血虚则筋急。此皆血脉弗荣于筋而筋成挛。故丹溪治挛用四物加减，《本事》治筋急极用养血地黄丸，盖本乎此。实挛者，丹溪治一村夫，背伛偻而足挛，已成废人，诊其脉两手皆沉弦而涩，遂以戴人煨肾散与之，上吐下泻，过月余久，吐泻交作，如此凡三帖，然后平复。东垣治董监军，腊月大雪初霁出外，忽觉有风气暴仆，诊得六脉俱弦甚，按之洪实有力，其证手挛急，大便秘涩，面赤热，此风寒始至加于身也。四肢者脾也，以风寒之邪伤之，则搐急而挛痹，乃风淫末疾而寒在外也。

　　《内经》云：寒则筋挛，正此谓也。本人素多饮酒，内有实热，乘于肠胃之间，故大便闭涩而面赤热。

　　内则手足阳明受邪，外则足太阴脾经受风寒之邪。用桂枝、甘草以却其寒邪，而缓其急搐；用黄柏之苦寒滑以泻实而润燥，急救肾水；用升麻、葛根以升阳气，行手足阳明之经，不令遏绝；更以桂枝辛热，入手阳明之经为引；用润燥复以芍药、甘草，专补脾气，使不受风寒之邪而退木邪，专益肺金也；加人参以补元气为之辅佐；加当归身去里急而和血润燥，名之曰活血通经汤。更令暖房中近火摩搓其手乃愈。《本事方》春夏服养血地黄丸、秋服羚羊角汤、冬服乌头汤。下虚则挟腰膝疼痛，防风散。

　　上虚则挟心神烦热，不得睡卧，麦门冬散、黄丸。外感风湿四肢拘挛，苍耳子捣末煎服。酒煮木瓜令烂，研作粥浆，用裹筋急处，冷即易。灸筋急不能行，内踝筋急，灸内踝四十壮，外踝筋急，灸外踝三十壮，立愈。

　　第五册　诸风门

　　眩晕

　　眩谓眼黑眩也，运如运转之运，世谓之头旋是也。《内经》论眩，皆属肝木，属上虚。丹溪论眩，主于补虚治痰降火。仲景治眩，亦以痰饮为先也。赵以德曰：丹溪先生主火而言者，道也。然道无所之而不在，道之谓何？阴阳水火是也。其顺净清谧者水之化，动扰挠乱者火之用也。脑者，地气之所生，故藏于阴，目之瞳子，亦肾水至阴所主，所以二者皆喜静谧而恶动扰，静谧则清明内持，动扰则掉扰散乱，是故脑转目眩者，皆由火也。《灵枢》曰：五脏六腑之精气，皆上注目而为之精，筋骨血气之精与脉并为目系，上属于脑，后出于项中，故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。所谓邪者。风寒湿热内外之诸邪也。

