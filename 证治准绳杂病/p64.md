<!-- { "loadSidebar": true } -->
　　运气善太息，皆属燥邪伤胆。经云：阳明在泉，燥淫所胜，病善太息。又云：阳明之胜，太息呕苦。又云：少阴司天，地乃燥清，凄怆数至，胁痛，善太息是也。《内经》灸刺善太息，皆取心胆二经。经云：黄帝曰人之太息者，何气使然？岐伯曰：思忧则心系急，心系急则气道约，约则不利，故太息以出之，补手少阴心主，足少阳留之也。又曰：胆病者，善太息，口苦，呕宿汁，视足少阳脉之陷下者灸之。又云：胆足少阳之脉，是动则病口苦，善太息，视盛、虚、实、寒、热、陷下取之是也。

　　第五册　神志门

　　悲

　　悲属肺。经云：在脏为肺，在志为悲。又云：精气并于肺则悲。仲景云：妇人脏躁，喜悲伤欲哭，象如神灵所作，数欠伸，甘麦大枣汤主之。甘草三两，小麦一升，大枣十枚。水六升，煮三升，温分三服。运气悲，皆属寒水攻心。经云：火不及曰伏明，伏明之纪，其病昏惑悲忘，从水化也。又云：太阳司天，寒气下临，心气上从，喜悲数欠。又云：太阳司天，寒淫所胜，善悲，时眩仆。又云：太阳之复，甚则入心，善忘善悲，治以诸热是也。针灸悲有二：其一取心。经云：邪在心则病心痛善悲，时眩仆，视有余不足而调其输也。其二取厥阴。经云：厥阴根于大敦，结于玉英，络于膻中，厥阴为阖，阖折即气绝而喜悲，悲者取之厥阴，视有余不足，虚、实、寒、热、陷下而取之也。

　　第五册　神志门

　　惊悸恐总论

　　或问惊悸怔忡恐怖之别，曰悸即怔忡也。怔忡者，本无所惊，自心动而不宁。惊者，因外有所触而卒动。张子和云：惊者为自不知故也，恐者为自知也。盖惊者闻响即惊，恐者自知，如人将捕之状，及不能独自坐卧，必须人为伴侣，方不恐惧，或夜必用灯照，无灯烛亦恐惧者是也。《内经》无有称惊怖者，始于《金匮要略》奔豚条云有惊怖，继之云惊恐，由是而见，惊怖即惊恐。怖、惧也，恐、亦惧也，于义且同。凡连称其名以为提纲者，多是一阴一阳对待而言。如喜怒并称者，喜出于心，心居于阳；怒出于肝，肝居于阴。

　　志意并称者，志是静而不移，意是动而不定，静则阴也，动则阳也。惊恐并称者，惊因触于外事内动其心，心动则神摇；恐因惑于外事，内歉其志，志歉则精却。是故《内经》谓惊则心无所根据，神无所归，虑无所定，故气乱矣。恐则精却，却则上焦闭，闭则无气还，无气还则下焦胀，故气不行矣。又谓尝贵后贱，尝富后贫，悲忧内结，至于脱营失精，病深无气，则洒然而惊，此类皆是病从外事所动内之心神者也。若夫在身之阴阳盛衰而致惊恐者，惊是火热烁动其心，心动则神乱，神用无方，故惊之变态亦不一状，随其所之，与五神相应而动，肝脏魂，魂不安则为惊骇，为惊妄。肺脏魄，魄不安则惊躁。脾脏意，意不专则惊惑。肾脏志，志慊则惊恐，心惕惕然。胃虽无神，然为五脏之海，诸热归之则发惊狂，若闻木音亦惕然心欲动也。恐者则是热伤其肾，肾伤则精虚，精虚则志不足，志本一定而不移，故恐亦无他状。《内经》于惊之病邪，有火热二淫，司天在泉胜复之气，有各经热病所致，有三阳积并，有气并于阳，皆为诸惊等病，故病机统而言曰，诸病惊骇皆属于火也。于恐病之邪者，有精气并于肾则恐，有血不足则恐，有阴少阳入，阴阳相搏则恐，有胃气热肾气微弱则恐，肾是动病者恐。然于肝之惊恐互相作者，以其脏气属阳居阴，纳血脏魂，魂不安则神动，神动则惊。血不足则志歉，志歉则恐。故二者肝脏兼而有之。似此之类，于火热二淫属感邪之外，余者之惊恐，皆因人气之阴阳所动而内生者也。虽然亦非独火热二淫而已，于阳明脉急，则亦为惊矣。曰惊恐二病，与内外所因，其治法同乎？异乎？曰惊则安其神，恐则定其志，治当分阴阳之别，何得而同也。夫易之为卦，乾坤交坎离列，坎离交而后为既济，而人以五脏应之，心为离火，内阴而外阳，肾为坎水，内阳而外阴，内者是主，外者是用。又主内者五神，外用者五气。是故心以神为主，阳为用，肾以志为主，阴为用。阳则气也、火也，阴则精也、水也。

　　及乎水火既济，全在阴精上奉以安其神，阳气下脏以定其志。不然则神摇不安于内，阳气散于外，志感于中，阴精走于下。既有二脏水火之分，治法安得无少异。所以惊者，必先安其神，然后散乱之气可敛，气敛则阳道行矣。恐者必先定其志，然后走失之精可固，精固则阴气用矣。于药而有二脏君臣佐使之殊用，内外所感者，亦少异焉。为外事惊者，虽子和氏谓惊者平之，平、常也，使病者时时闻之习熟，自然不惊，固是良法，不若使其平心易气以先之，而后药之也。吾谓内气动其神者，则不可用张氏之法，唯当以药平其阴阳之盛衰，而后神可安，志可定矣。人之所主者心，心之所养者血，心血一虚，神气失守，失守则舍空，舍空而痰入客之，此惊悸之所由发也。或耳闻大声，目击异物，遇险临危，触事丧志，心为之忤，使人有惕惕之状，是则为惊。心虚而停水，则胸中渗漉，虚气流动，水既上乘，心火恶之，心不自安，使人有怏怏之状，或筑筑然动，是则为悸。惊者与之豁痰定惊之剂。悸者与之逐水消饮之剂。所谓扶虚，调养心血，和平心气而已。若一切以刚燥从事，或者心火自炎，又有热生风之证。

　　第五册　神志门

　　惊

　　《素问》云：东方青色，入通于肝，其病发惊骇。脾移热于肝，则为惊衄。二阳一阴发病，主惊骇，背痛，善噫，善欠者，名曰风厥。三阳一阴，太阳脉胜，一阴不得止，内乱五脏，外为惊骇。胃足阳明之脉，是动则病，闻木音则惕然而惊，心欲动。阳明所谓甚者恶人与火，闻木音则惕然而惊者，阳气与阴气相搏，水火相恶，故惕然而惊也。黄帝问曰：足阳明之脉病，恶人与火，闻木音则惕然而惊，钟鼓不为动，闻木音而动何也？岐伯曰：阳明者胃脉也，胃者土也，故闻木音而惊者，土恶木也。由是观之，肝、胆、心、脾、胃皆有惊证明矣。运气惊悸有三：一曰肝木不及，金来乘之。经曰：木不及曰委和，委和之纪，其发惊骇。又云：阳明之复，甚则入肝，惊骇筋挛是也。二曰火邪助心。经云：少阳所至为惊恐。又云：少阳所至为惊躁。又云：少阳之胜，善惊是也。三曰寒邪伤心。经云：岁水太过，寒气流行，病烦心躁悸是也。东垣云：六脉俱大，按之空虚，必面赤善惊上热，乃手少阴心之脉也。此气盛多而亡血，以甘寒镇坠之剂，泻火与气，以坠气浮。以甘辛温微苦峻补其血，熟地黄、生地黄、柴胡、升麻、白芍药、牡丹皮、川芎、黄 之类以补之，以防血溢上竭。（甘寒镇坠之剂，谓丹砂之类。）《三因》云：五饮停蓄，闭于中脘，最使人惊骇，属饮家。（五饮汤丸）心胆虚怯，触事易惊，或梦寐不祥，遂致心惊胆慑，气郁生涎，涎与气搏，变生诸证，或短气悸乏，或复自汗者，并温胆汤主之。呕则以人参代竹茹。若惊悸眠多异梦随即惊觉者，宜温胆汤加酸枣仁、莲肉各一钱，以金银煎下十四友丸，或镇心丹、远志丸、酒调妙香散、琥珀养心丹、定志丸、宁志丸。卧而多惊魇，真珠母丸、独活汤。羌活胜湿汤，治卧而多惊悸、多魇溲者，邪在少阳厥阴也。加柴胡五分。如淋，加泽泻五分。此下焦风寒二经合病也。经曰：肾肝之病同一治，为俱在下焦，非风药行经不可也。丹溪云：病自惊而得者，则神出于舍，舍空得液则成痰矣。

　　血气入舍，则痰拒其神不得归焉。（寿星丸、或控涎丹，加辰砂、远志。）惊悸因事有所大惊而成者，其脉大动，动脉之状，如豆厥厥动摇、无头尾者是也。东垣云：外物惊，宜镇平，以黄连安神丸。密陀僧研极细末，茶汤调一钱匕，治惊气入心络不能语者。昔有为野狼及大蛇所惊，皆以此而安。盖惊则气上，故以重剂坠之。热郁有痰，寒水石散。气郁有痰，加味四七汤。虚而有痰，十味温胆汤、养心汤。《金匮》云：病有奔豚，有吐脓，有惊怖，有火邪，此四病皆从惊发得之。经云：阳气者，开阖不得，寒气从之，乃生大偻，陷脉为 ，留连肉腠，俞气化薄，传为善畏，及为惊骇者，是 疮所为之惊骇也。盖俞则 疮之俞窍，其痛气留连肉腠之间，恐人触着而痛，故化惕惕然之心，内薄而传为善畏惊骇之疾也。

　　【诊】寸口脉动而弱，动即为惊，弱即为悸。趺阳脉微而浮，浮为胃气虚，微则不能食，如恐怖之脉，忧迫所作也。寸口紧，趺阳浮滑，气虚是以悸。惊主病者，其脉止而复来，其人目睛不转，不能呼气。

　　第五册　神志门

　　悸

　　《伤寒明理论》释悸字云：悸、心忪也。筑筑惕惕然动，怔怔忪忪不能自安也。则悸即怔忡，而今人分为两条谬矣。心悸之由，不越二种，一者虚也，二者饮也。气虚者，由阳气内虚，心下空虚，火气内动而为悸也。血虚者亦然。其停饮者，由水停心下，心为火而恶水，水既内停，心不自安，故为悸也。有汗吐下后正气内虚而悸者，有邪气交击而悸者，有荣卫涸流脉结代者，则又甚焉。必生津液益血以实其虚，此从伤寒而论者。若杂病则考诸《内经》云：心痹者，脉不通，烦则心下鼓。胆病者，口苦呕宿汁，心下澹澹，恐如人将捕之状。足阳明是动，闻木音则惕然而惊。心包络是动病，心中澹澹大动。肾是动病，善恐，心惕然如人将捕之。《原病式》云：因水衰火旺，其心胸躁动，谓之怔忡，然后知悸之为病，是心脏之气不得其正动，而为火邪者也。盖心为君火，包络为相火，火为阳，阳主动，君火之下阴精承之，相火之下水气承之。夫如是而动，则得其正而清净光明，为生之气也。若乏所承，则君火过而不正，变为烦热，相火妄动，既热且动，岂不见心悸之证哉。况心者神明居之。经曰：两精相搏之谓神。又曰：血气者，人之神。则是阴阳气血在心脏未始相离也。今失其阴，偏倾于阳，阳亦以失所承而散乱，故精神怔怔忡忡不能自安矣。如是者，当自心脏中补其不足之心血，以安其神气。不已则求其属以衰之，壮水之主以制阳光也。

