<!-- { "loadSidebar": true } -->
　　有痰证冷汗自出者，宜七气汤，或理气降痰汤，痰去则汗自止。火气上蒸胃中之湿，亦能作汗，可用凉膈散。有气不顺而自汗不止，须理气使荣卫调和，小建中汤加木香。《素问》帝曰：有病身热解惰，汗出如浴，恶风少气，此为何病？岐伯曰：病名酒风。帝曰：治之奈何？岐伯曰：以泽泻、术各十分，麋衔五分，合以三指撮，为后饮。（麋衔，一名薇衔，俗名吴风草。）又云：饮酒中风，则为漏风。

　　漏风之状，或多汗，常不可单衣，食则汗出，甚则身汗喘息，恶风，衣裳濡，口干善渴，不能劳事。河间以白术散主之，此即酒风也。凡五脏风皆自汗恶风。因饮食汗出日久，心中虚风虚邪，令人半身不遂，见偏风痿痹之病，先除其汗， 悍之气，按而收之，安胃汤。有病后多汗，服正元散诸重剂不愈，唯八珍散宜之。有别处无汗，独心孔一片有汗，思虑多则汗亦多，病在心，宜养心血。用 猪心一个，破开，带血入人参、当归二两缝之，煮熟去药，止吃猪心，仍以艾汤调茯苓末服之。若服药汗仍出者，有热，牡蛎散。无热，小建中汤加熟附子一钱，不去皮，或正元散，仍以温粉扑之。大汗不止，宜于诸药中入 牡蛎粉二钱半，并吞朱砂丹，或茸朱丹。常自汗出，经年累月者，多用黑锡丹。久病及大病新愈汗出者，亦可用此。若不宜热补，须交济其阴阳自愈，当以灵砂丹主之。凡此皆为无他病而独汗出者设，非谓有兼病者也。若服诸药欲止汗固表而并无效验，药愈涩而汗愈不收止，可理心血。盖汗乃心之液，心无所养不能摄血，故溢而为汗，宜大补黄 汤加酸枣仁。有微热者，更加石斛，兼下灵砂丹。汗出如胶之粘，如珠之凝，及淋漓如雨，揩拭不逮者，难治。

　　【诊】肺脉软而散者，当病灌汗，至今不复散发也。肺脉缓甚为多汗。

　　【头汗】阴阳俱虚，枯燥，头汗，亡津液也。热入血室，头汗。伤湿额上汗，因下之。微喘者死。胃上热熏，额汗。发黄头汗，小便不利而渴，此瘀血在里也。心下懊 ，头汗。伤寒结胸，无大热，以水结在胸胁间，头汗。往来寒热，头汗。海藏云：头汗出，剂颈而还，血证也。额上偏多，何谓也？曰：首者六阳之所会也，故热熏蒸而汗出也。额上偏多以部分，左颊属肝，上颊属肺，鼻属中州，颐属肾，额属心。三焦之火涸其肾水，沟渠之余迫而上入于心之分，故发为头汗，而额上偏多者，属心之部，而为血证也。饮酒、饮食头汗出者，亦血证也。至于杂证，相火迫肾水上行，入于心为盗汗，或自汗，传而为头汗出者，或心下痞者，俱同血证例治之。无问伤寒、杂病、酒积，下之而心下痞者，血证也。何以然？曰：下之亡阴，亡阴者则损脾胃而亡血，气在胸中，以亡其血陷之于心之分也。故心下痞，世人以为血病，用气药导之则痞病愈甚，而又下之，故变而为中满鼓胀，非其治也。然则当作何治？曰：独益中州脾土，以血药治之，其法无以加矣。头汗出，胸胁满，小便不利，往来寒热，心烦，呕而不渴，柴胡桂姜汤。身微热，表虚，头汗出不已，或因医者发汗以致表虚者，黄汤。

　　【手足汗】一男子手足汗，医用芩、连、柏并补剂，皆不效。又足汗常多，后以八物、半、苓为君，白附、川乌佐使，其汗即无。治脚汗，白矾、干葛各等分为末，每半两、水三碗，煎十数沸洗，日一次，三五日自然无汗。

　　【阴汗】别见。

　　【无汗】经云：夺血者无汗，夺汗者无血。束垣云：真气已亏，胃中火盛，汗出不休，胃中真气已竭。若阴火已衰，无汗反燥，乃阴中之阳，阳中之阳俱衰，四时无汗，其形不久，湿衰燥旺，理之常也。其形不久者，秋气主杀，生气乃竭，生气者，胃之谷气也。乃春少阳生化之气也。丹溪云：盛夏浴食无汗为表实。治谢老夏月无汗久嗽，用半夏、紫苏二味为末，入莎末、枕流末、（蚬壳灰、蛤粉之属。）

　　仁陷末（神曲），以栝蒌穣、桃仁泥半两为丸，先服三拗汤三帖，却服此丸子。

　　第五册　杂门

　　盗汗

　　卫气至夜行于阴，或遇天之六淫在于表，或遇人气兴衰所变，如天之五邪六淫者，相乘于里，或脏腑经脉之阴阳，自相胜负，则皆有以致阳气之不足。然而非惟寒湿燥同其阴者，能伤其阳而已，至若风火热同其阳者，则亦伤之，而相火出肾肝表里四经者尤甚。夫火与元气不两立，故火盛则阳衰。卫与阳一也，阳衰则卫虚，所虚之卫行阴，当瞑目之时，则更无气以固其表，故腠理开津液泄而为汗。迨寤则目张，其行阴之气复散于表，则汗止矣。夫如是者，谓之盗汗，即《内经》之寝汗也。《内经》谓肾病者，腹大胫肿，喘咳，寝汗，憎风。又岁水太过，甚则土气乘之者，病亦若是。注曰：肾邪攻肺，心内微，心液为汗，故寝汗。仲景《伤寒论》中名盗汗，谓阳明病当作里实而脉浮者，必盗汗。又三阳合病，目合则汗。成无己谓伤寒盗汗，非若杂病者之责其阳虚而已，是由邪在半表半里使然也。何者，若邪气一切在表，干于卫则自汗出，此则邪气侵行于里，外连于表邪，及睡则卫气行于里，乘表中阳气不致，津液得泄而为盗汗，亦非若自汗，有为之虚者，有为之实者，其于盗汗，悉当和表而已。今观仲景二论，似若不同，究其微旨，则一而已矣。何则？《内经》论其源，则心肾者乃阴阳之主。所以论汗必自心之阳，论寝必自肾之阴。仲景之云，从其邪之所在之阴阳，便成盗汗，是指阴阳之流者耳。抑究其源流，悉是卫气之为用。卫气者，由谷气之所化，肺脏之所布。然天真之阳必得是而后充大，无是则衰微。故生气通天论所言，阳气者，如苍天之气，顺之则阳固，与阳因而上，卫外者之类，皆指卫气也。所以王注以卫气合天地之阳气。若夫成无己之释仲景者固善矣，抑亦未为至当，虚劳杂病之人，岂可独责其阳虚，而不有阴虚之可责者乎。予每察杂病之盗汗，有冷有热，岂无其故哉。因热邪乘阴虚而发者，所出之汗必热。因寒邪乘阳虚而发者，所出之汗必冷。其汗冷之义，即《内经》所谓阴胜则身寒，汗出，身上清也。非独为自汗，虽盗汗亦然。其温汗之义，殆以所乘之热，将同于伤寒，郁热在表里而汗者也。虽然邪乘之重者，亢则害，承乃制，兼化水为冷者有之，相火出于肾挟水化而为冷者有之，此又不可不审也。盖成无己因《金匮要略》叙杂病云：平人脉虚弱微细，善盗汗。又以《巢氏病源》以虚劳之人盗汗，有阳虚所致，因即谓杂病之盗汗，悉由于阳虚也。且以《金匮要略》言之，脉虚弱者，乃阳气之虚，细弱者，乃阴气之虚。何独举阳而遗其阴，亦智士之一失也。然虚劳之病，或得于大病后阴气未复，遗热尚留，或得之劳役七情色欲之火，衰耗阴精，或得之饮食药味，积成内热，皆有以伤损阴血，衰惫形气。阴气既虚，不能配阳，于是阳气内蒸，外为盗汗，灼而不已，阳能久存而不破散乎。当归六黄汤治盗汗之圣药。宜润剂者，六黄汤。宜燥剂者，正气汤。无内热者，防风散、白术散。肝火，当归龙荟丸。虚者，黄 连翘汤。实者，三黄连翘汤。身热，加地骨皮、柴胡、黄芩、秦艽。肝虚，加酸枣仁。肝实，加龙胆草。右尺实大，黄柏、知母。烦心，黄连、生地黄、当归、辰砂、麦门冬。脾虚，人参、白术、白芍药、干山药、白扁豆、浮麦。亦可用山药一味为末，临卧酒调下三钱。经霜桑叶末，茶调服。豆豉微炒，酒渍服。外用五倍子或何首乌为末，津唾调填脐中，以帛缚定。脏腑盗汗皆属肾。经云：肾病者，寝汗出，憎风是也。运气盗汗皆属寒水。经云：岁水太过，寒气流行，甚则劳汗出，憎风。又云：太阳所至，为寝汗痉是也。

　　第五册　杂门

　　多卧不得卧

　　《灵枢》大惑论云：卫气不得入于阴，常留于阳，留于阳则阳气满，阳气满则阳跷盛，不得入于阴则阴气虚，故目不瞑矣。卫气留于阴，不得行于阳，留于阴则阴气盛，阴气盛则阴跷满，不得入于阳则阳气虚，故目闭也。寒热病论云：足太阳有通项入于脑者，正属目本，名曰眼系，头目苦痛，取之在项中两筋间。入脑乃别，阴跷阳跷，阴阳相交，阳入阴，阴出阳，交于目锐 。阳气盛则 目，阴气盛则瞑目。四十六难曰：老人卧而不寐，少壮寐而不寤者，何也？然经言少壮者血气盛，肌肉滑，气道通，荣卫之行不失于常，故昼日精、夜不寤。老人血气衰，肌肉不滑，荣卫之道涩，故昼日不能精，夜不寐也。故知老人不得寐也。海藏云：胆虚不眠，寒也。

　　酸枣仁炒为末，竹叶汤调服。胆实多睡，热也。酸枣仁生为末，姜茶汁调服。

　　《素问》帝曰：人有卧而有所不安者，何也？岐伯曰：脏有所伤，及精有所倚，则卧不安，故人不能悬其病也。羌活胜湿汤，治卧而多惊，邪在少阳、厥阴也。诸水病者，故不得卧，卧则惊，惊则咳甚。

　　第五册　杂门

　　不得卧

　　《灵枢》邪客篇，帝问曰：夫邪气之客人也，或令人目不瞑不卧出者，何气使然？伯高曰：五谷入于胃也，其糟粕、津液、宗气分为三隧，故宗气积于胸中，出于喉咙，以贯心脉，而行呼吸焉。营气者，泌其津液，注之于脉，化以为血，以荣四末，内注五脏六腑，以应刻数焉。卫气者，出其悍气之 疾，而先行于四末、分肉、皮肤之间，而不休者也。昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳不得入于阴。行于阳则阳气盛，阳气盛则阳跷陷，（陷当作满。）不得入于阴，阴虚故目不瞑。黄帝曰：善。治之奈何？伯高曰：补其不足，泻其有余，调其虚实，以通其道，而去其邪。饮以半夏汤一剂，阴阳已通，其卧立至。

