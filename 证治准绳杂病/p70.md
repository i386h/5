<!-- { "loadSidebar": true } -->
　　【通治】三消丸，用好黄连治净为细末，不拘多少，切冬瓜肉，研取自然汁，和成饼，阴干，再为细末，用汁浸和，加至七次，即用冬瓜汁为丸桐子大。每服三十丸，以大麦仁汤入冬瓜汁送下。寻常渴，止一服效。酒色过度，积为酷热，熏蒸五脏，津液枯燥，血泣，小便并多，肌肉消铄，专嗜冷物寒浆，勿投凉剂，以龙凤丸主之。戴云：诸消不宜用燥烈峻补之剂，惟当滋养，除消脾外，心肾二消，宜用黄 六一汤，或参 汤吞八味丸，或玄兔丹，或小菟丝子丸。又用竹龙散皆可，又用六神饮，亦治肾消。惟脾消则加当归去黄 。三消小便既多，大便必秘，宜常服四物汤，润其大肠，如加人参、木瓜、花粉在内，仍煮四皓粥食之，糯米泔折二，亦可冷进。三消久而小便不臭，反作甜气，在溺桶中涌沸，其病为重。更有浮在溺面如猪脂，溅在桶边如 烛泪，此精不禁，真元竭矣。按消渴小便甜，许学士论之甚详，其理未畅。大抵水之在天地与人身，皆有咸有甘，甘者生气，而咸者死气也，坡仙乳泉赋备矣。小便本咸而反甘，是生气泄也。生气泄者，脾气下陷入肾中也。脾气入肾者，土克水也。三消久之，精血既亏，或目无见，或手足偏废如风疾，然此证消肾得之为多，但用治下消中诸补药，滋生精血自愈。三消病退后而燥渴不解，此有余热在肺经，可用参、苓、甘草少许，生姜汁冷服。虚者可用人参汤。渴病愈后再剧，舌白滑微肿，咽喉咽唾觉痛，嗌肿，时渴饮冷，白沫如胶，饮冷乃止，甘草石膏丸。渴疾愈，须预防发痈疽，黄六一汤下忍冬丸。（凡诸虚不足，胸中烦躁，时常消渴唇口干燥，或先渴而欲发疮，或病痈疽而后渴者，并宜黄 六一汤多服。）已发者，蓝叶散、玄参散、荠丸。消渴后成水气，方书虽有紫苏汤、瞿麦汤、葶苈丸，皆克泄之剂，不若五皮饮送济生肾气丸，及东垣中满分消诸方为妥。

　　【口燥咽干】东垣云：饮食不节，劳倦所伤，以致脾胃虚弱，乃血所生病，主口中津液不行，故口干咽干，病人自以为渴，医以五苓散治之，反加渴燥，乃重竭津液以致危亡。经云：虚则补其母，当于心与小肠中补之，乃脾胃之根蒂也。以甘温之药为之主，以苦寒为之使，以酸为之臣，佐以辛。心苦缓，急食酸以收之。心火旺则肺金受邪，金虚则以酸补之，次以甘温及甘寒之剂，于脾胃中泻心火之亢盛，是治其本也。（补中益气汤，加五味子、葛根。《本事方》黄 汤亦可。）戴云：无病自渴，与病瘥后渴者，参术饮、四君子汤、缩脾汤、俱加干葛。或七珍散加木瓜一钱。生料五苓散加人参一钱，名春泽汤。以五苓散加四君子汤，亦名春泽汤，尤是要药。更兼作四皓粥食之。诸病久损，肾虚而渴，并宜八味丸及黄 饮，四物汤加人参、木瓜各半钱，或七珍散、大补汤并去术，加木瓜如数。诸失血及产妇蓐中渴，名曰血渴。宜求益血之剂，已于吐血证中论之。有无病忽然大渴，少顷又定，只宜蜜汤及缩脾汤之类。折二泔冷进数口亦可。酒渴者，干葛汤调五苓散。又有果木渴，因多食果子所致，药中宜用麝香。

　　【诊】 KT 弱小以薄者心脆，肩背薄者肺脆，胁骨弱者肝脆，唇大而不坚者脾脆，耳大不坚者肾脆，皆善病消瘅易伤。心脉微小为消瘅，滑甚为善渴。（滑者阳气胜）。肺、肝、脾、肾脉微小，皆为消瘅。（诸脉小者，阴阳俱不足也。勿取以针，而调以甘药）。心脉软而散者，当消渴自已。濡散者，气实血虚。洪大者，阳余阴亏。寸口脉浮而迟，浮为虚，卫气亏；迟为劳，荣气竭。趺阳脉浮而数，浮为风，数消谷。脉实大，病久可治。悬小坚，病久不可治。数大者生。细小浮短者死。病若开目而渴，心下牢者，脉当得紧实而数，反得沉涩而微者，死也。心移寒于肺消者，饮一溲二不治。

　　第五册　杂门

　　黄胆

　　色如熏黄，一身尽痛，乃湿病也。色如橘子黄，身不痛，乃疸病也。疸分为五：黄汗、黄胆、谷疸、酒疸、女劳疸。

　　【黄汗】汗出染衣，黄如柏汁是也。问曰：黄汗之为病，身体肿，（一作强）。发热汗出而渴，状如风水，汗沾衣，色正黄如柏汁，脉自沉，何从得之？师曰：以汗出入水中浴，水从汗孔入得之。

　　宜芍桂酒汤主之。黄汗之病，两胫自冷，假令发热，此属历节。食已汗出，又身常暮盗汗出者，此劳气也。若汗出已，反发热者，久久其身必甲错。若发热不止者，必生恶疮。若身重，汗出已辄轻者，久久必身 ，又胸前痛，腰上有汗，腰下无汗，腰髋弛痛，如有物在皮中状，剧者不能食，身疼重，烦躁，小便不利者，此为黄汗，桂枝加黄 汤主之。按汗出浴水，亦是仲景举一隅耳。多由脾胃有热，汗出逢闭遏，湿与热 而成者，宜黄 汤。（治阴黄汗染衣，涕唾黄，用蔓菁子捣末，平旦以井花水服一匙，日再，加至两匙，以知为度。每夜小便中浸少许帛子，各书记日，色渐退白则瘥，不过服五升而愈。）

　　【黄胆】食已即饥，遍身俱黄，卧时身体带青带赤，憎寒壮热，此饮食过度，脏腑热，水谷并积于脾胃，风湿相搏，热气熏蒸而得之。师曰：病黄胆，发热烦喘，胸满口燥者，以病发时火劫其汗，两热所得，然黄皆从湿得之，一身发热而黄，肚热，热在里，当下之。黄胆脉浮而腹中和者，宜汗之，桂枝加黄 汤热服，须臾饮热粥以助药力，取微汗为度，未汗更服。若腹满欲呕吐，懊 而不和者，宜吐之，不宜汗。黄胆腹满，小便不利而赤，自汗出，此为表和里实，当下之，宜大黄硝石汤。黄胆病，小便色不变，欲自利，腹满而喘，不可除热，热除必哕，哕者，小半夏汤主之。黄胆病，茵陈五苓散主之。

　　【谷疸】食毕即头眩，心中怫郁不安，遍身发黄。趺阳脉紧而数，数则为热，热则消谷；紧则为寒，食即为满。尺脉浮为伤肾，趺阳脉紧为伤脾。风寒相搏，食谷则眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。阳明病脉迟者，食难用饱，饱则发烦，头眩，小便难，此欲作谷疸，虽下之腹满如故，所以然者，脉迟故也。谷疸之为病，寒热不食，食即头眩，心胸不安，久久发黄为谷疸，茵陈汤主之。续法，谷疸丸、《宝鉴》茵陈栀子汤、红丸子。

　　【酒疸】身目发黄，则心下懊 而热，不能食，时时欲吐。（足胫满，小便黄，面发赤斑，此因饥中饮酒，大醉当风入水所致）。夫病酒黄胆者，必小便不利，其候心中热，足下热，是其证也。酒黄胆者，或无热，静言了了，腹满欲吐，鼻燥，其脉浮者，先吐之；沉弦者，先下之。酒疸，心中热，欲呕者，吐之即愈。酒疸下之，久久为黑疸，目青面黑，心中如啖蒜韭状，大便正黑，皮肤、爪之不仁，其脉浮弱，虽黑微黄，故知之。（《三因》白术汤）。酒黄胆，心中懊 ，或热痛，栀子大黄汤主之。续法，葛根汤、小柴胡加茵陈、豆豉、大黄、黄连、葛根汤。戴云：饮酒即睡，酒毒熏肺，脾土生肺金，肺为脾之子，子移病而克于母，故黄。又肺主身之皮肤，肺为酒毒熏蒸，故外发于皮而黄。

　　法宜合脾肺而治，宜藿枇饮。葛根煎汤，或栀子仁煎汤，调五苓散。或生料五苓散加干葛一钱，或葛花解酲汤。酒疸发黄，心胸坚满，不进饮食，小便黄赤，其脉弦涩，当归白术汤。酒疸后变成腹胀，渐至面足俱肿，或肿及遍身，宜藿香脾饮加木香、麦 各半钱。

　　【女劳疸】额上黑，微汗出，手足中热，薄暮即发，膀胱急，小便自利，（或云小便不利，发热恶寒，此因过于劳伤，极于房室之后，入水所致）。腹如水状不治。黄家，日晡时发热而反恶寒，此为女劳得之。膀胱急，少腹满，一身尽黄，额上黑，足下热，因作黑疸。其腹胀如水状，大便黑，或时溏，此女劳之病，非水也，腹满者难治，硝石散主之。续法，加味四君子汤，（脾气不健，大便不实者用之）。滑石散，（小便不利者用之）。东垣肾疸汤。

　　【通治】丹溪云：五疸不要分，同是湿热，如 曲相似，轻者小温中丸，重者大温中丸。按：丹溪之言，已得大意，其用药则未备也。考之《内经》，病有上、中、下之分，有谓目黄曰黄胆者，有谓黄胆暴病，久逆之所生者，及少阴、厥阴司天之政，四之气，溽暑，皆发黄胆者，悉是上焦湿热病也。有谓食已如饥曰胃疸者，与脾风发瘅，腹中热出黄者，又脾脉搏坚而长，其色黄者，《灵枢》谓脾所生病黄瘅，皆中焦湿热病也。有谓溺黄赤，安卧者，黄胆，及肾脉搏坚而长，其色黄者，《灵枢》谓肾所生病，皆下焦湿热也。独张仲景妙得其旨，推之于伤寒证中，或以邪热入里，与脾湿相交则发黄。或由内热已盛，复被火者，两阳熏灼，其身亦黄。或阳明热盛，无汗，小便不利，湿热不得泄亦发黄。或发汗已，身目俱黄者，为寒湿在里不解而黄也。

　　或食难用饱，饱则头眩，必小便难，欲作谷疸。疸者、单也，单阳而无阴也。成无己释诸黄，皆由湿热二者相争则黄。湿家之黄，黄而色暗不明；热盛之黄，其黄如橘子色。大抵黄家属太阴，太阴者，脾之经也。脾属土，黄色，脾经为湿热蒸之，则色见于外。或脉沉小腹不利者，乃血在下焦之黄也。

　　凡此，必须当其病用其药，直造病所，庶无诛伐无过，夭枉之失也。大法宜利小便，除湿热。脉浮，腹中和，宜汗。脉浮，心中热，腹满欲吐者，宜吐。脉沉，心中懊 ，或热痛，腹满，小便不利而赤，自汗出，宜下。脉不浮不沉微弦，腹痛而呕，宜和解。脉沉细无力，身冷而黄，或自汗泄利，小便清白，为阴黄，宜温。男子黄，大便自利，宜补。饥饱劳役，内伤中州，变寒病生黄，非外感而得，宜补。治疸须分新久。新病初起，即当消导攻渗，如茵陈五苓散、胃苓饮、茯苓渗湿汤之类，无不效者。

