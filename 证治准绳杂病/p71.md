<!-- { "loadSidebar": true } -->
　　久病又当变法也，脾胃受伤日久，则气血虚弱，必用补剂，如参术健脾汤、当归秦艽散，使正气盛则邪气退，庶可收功。若口淡怔忡，耳鸣脚软，或微寒热，小便赤白浊，又当作虚治。宜养荣汤或四君子汤吞八味丸，五味子、附子者，皆可用。不可过用凉剂强通小便，恐肾水枯竭，久而面黑黄色，不可治矣。然有元气素弱，避渗利之害，过服滋补，以致湿热愈增者，则又不可拘于久病调补之例也。发汗，桂枝加黄 汤，麻黄醇酒汤。吐，瓜蒂散、藜芦散、二陈汤探吐。下，栀子大黄汤、大黄硝石汤、黄连散。利小便，五苓散、益元散。除湿热，茵陈五苓散、茯苓渗湿汤。和解，小柴胡汤。搐鼻，瓜蒂散。温，茵陈附子干姜汤。补，养荣汤、补中汤、大小建中汤、理中汤。干黄、燥也，小便自利，四肢不沉重，渴而引饮，栀子柏皮汤。湿黄、脾也，小便不利，四肢沉重，似渴不欲饮者，大茵陈汤。大便自利而黄，有实热者，茵陈栀子黄连三物汤。无实热者，小建中汤。往来寒热，一身尽黄者，小柴胡加栀子汤。腹痛而呕者，小柴胡汤。诸疸，小便不利为里实，宜利小便，或下之。无汗为表实，宜发汗，或吐之，吐中有汗。诸疸，小便黄赤色者为湿热，可服利小便清热渗湿之药。若小便色白，是无热也，不可除热。若有虚寒证者，当作虚劳治之。故仲景云：男子黄，小便自利，当与虚劳小建中汤。若欲自利，腹满而喘，不可除热，而除之必哕，小半夏汤主之。要当详审，勿令误也。海藏云：内感伤寒，劳役形体，饮食失节，中州变寒病生黄，非外感而得，只用理中、大、小建中足矣。

　　不必用茵陈。戴复庵云：诸失血后，多令面黄。盖血为荣，面色红润者，血荣之也。血去则面见黄色，譬之竹木，春夏叶绿，遇秋叶黄，润与燥之别也。宜养荣汤、枳归汤、十全大补汤。妨食者，四君子汤加黄 、扁豆各一钱，即黄 四君子汤。加陈皮名异功散。亦有遍身黄者，但不及耳目。病疟后多黄，盖脾受病，故色见于面。宜理脾为先，异功散加黄 、扁豆各一钱。诸病后黄者皆宜。黑疸已前见酒疸、女劳疸二条，此证多死。宜急治，用土瓜根一斤，捣碎绞汁六合，顿服，当有黄水随小便出，更服之。

　　【食劳疳黄】（一名黄胖。夫黄胆者，暴病也。故仲景以十八日为期。食劳黄者，宿病也，至有久不愈者，故另为此条。）大温中丸、小温中丸、暖中丸、枣矾丸。上前三方，以针砂、醋之类伐肝，以术、米之类助脾。

　　后一方，以矾、醋之酸泻肝，以枣肉之甘补脾。实人及田家作苦之人宜之。若虚人与豢养柔脆者，宜佐以补剂。

　　目黄（经云：目黄者曰黄胆，亦有目黄而身不黄者，故另为条。）

　　经云：风气自阳明入胃，循脉而上至目 ，其人肥，风气不得外泄，则为热中而目黄。（烦渴引饮）。河间青龙散主之。黄胆目黄不除，以瓜蒂散搐鼻取黄水。

　　【诊】脉沉，渴欲饮水，小便不利者，皆发黄。腹胀满，面痿黄，躁不得睡，属黄家。黄胆之病，当以十八日为期，治之十日以上宜瘥，反剧为难治。疸病，渴者难治。不渴者，可治。脉洪大，大便利而渴者死。脉微小，小便利，不渴者生。发于阴部，其人必呕。发于阳部，其人必振寒而发热。

　　凡黄家，候其寸口脉近掌无脉，口鼻并冷不可治。疸毒入腹喘满者危。凡年壮气实，脉来洪大者易愈。

　　年衰气虚，脉来微涩者难瘥。年过五十，因房劳饮酒，七情不遂而得，额黑呕哕，大便自利，手足寒冷，饮食不进，肢体倦怠，服建中、理中、渗湿诸药不效者，不可为也。

　　第五册　杂门

　　嘈杂

　　嘈杂与吞酸一类，皆由肺受火伤，不能平木，木挟相火乘肺，则脾冲和之气索矣。谷之精微不行，浊液攒聚，为痰为饮，其痰亦或从火木之成化酸，肝木摇动中土，故中土扰扰不宁，而为嘈杂如饥状，每求食以自救，苟得少食，则嘈杂亦少止，止而复作。盖土虚不禁木所摇，故治法必当补土伐木治痰饮。若不以补土为君，务攻其邪，久久而虚，必变为反胃，为泻、为痞满、为眩晕等病矣。脉洪大者火多，二陈汤加姜汁炒山栀、黄连。脉滑大者痰多，二陈汤加南星、栝蒌、黄芩、黄连、栀子。肥人嘈杂，二陈汤少加抚芎、苍术、白术、炒栀子。脉弦细身倦怠者，六君子汤加抚芎、苍术、白术、姜汁炒栀子。有用消克药过多，饥不能食，精神渐减，四君子加白芍、陈皮、姜汁炒黄连。心悬悬如饥，欲食之时，勿与以食，只服三圣丸佳。心下嘈杂者，导饮丸最妙。

　　第五册　杂门

　　欠嚏

　　肾主欠嚏。经云：肾为欠为嚏是也。运气欠嚏有三：一曰寒。经云：太阳司天，寒气下临，心气上从，寒清时举，鼽嚏，喜悲，数欠是也。二曰火。经云：少阳司天之政，三之气，炎暑至，民病嚏欠是也。三曰湿郁其火。经云：阳明司天之政，初之气，阴始凝，民病中热，嚏欠是也。

　　【欠伸】经云：二阳一阴发病，主惊骇背痛，善噫善欠。王注云：气郁于胃，故欠生焉。运气欠伸皆属风。经云：厥阴在泉，风淫所胜，病善伸数欠，治以辛是也。《灵枢》口问篇，黄帝曰：人之欠者，何气使然？岐伯曰：卫气昼日行于阳，夜半则行于阴，阴者主夜，夜者卧；阳者主上，阴者主下，故阴气积于下，阳气未尽，阳引而上，阴引而下，阴阳相引故数欠。阳气尽，阴气盛，则目瞑；阴气尽，阳气盛，则寤矣。泻足少阴，补足太阳。针灸欠伸有二法：此其一也。其二取胃。经云：胃足阳明之脉，是动则病振寒，善伸数欠，视盛、虚、热、寒、陷下调之也。仲景云：中寒家，善欠。

　　【嚏】《灵枢》口问篇，黄帝曰：人之嚏者，何气使然？岐伯曰：阳气和利，满于心，出于鼻，故为嚏。补足太阳荥、眉本。一曰眉上也。运气嚏有三：一曰热火。经云：少阴司天之政，热病生于上，民病血溢，鼽嚏。又云：少阴司天，热气下临，肺气上从，病嚏鼽衄。又云：少阴之复，燠热内作，烦躁鼽嚏。又云：少阳所至为鼽嚏。又云：少阳司天，火气下临，肺气上从，咳嚏鼽衄。治以诸寒是也。二曰金不及火乘之。经曰：金不及曰从革，从革之纪，其病嚏咳鼽衄，从火化者是也。三曰燥金。经云：阳明所至，为鼽嚏是也。

　　刘河间云：嚏，鼻中因痒而气喷作于声也。鼻为肺窍，痒为火化，心火邪热干于阳明，发于鼻而痒则嚏也。或故以物扰之痒而嚏者，扰痒属火故也。或视日而嚏者，由目为五脏神华，太阳真火晃曜于目，心神躁乱而热发于上，则鼻中痒而嚏也。仲景云：其人清涕出，发热色和者善嚏。

　　第六册　大小腑门

　　泄泻滞下总论

　　泄泻之证，水谷或化或不化，并无努责，惟觉困倦。若滞下则不然，或脓或血，或脓血相杂，或肠垢或无糟粕，或糟粕相杂。虽有痛不痛之异，然皆里急后重，逼迫恼人。

　　洁古论曰：脏腑泻利，其证多种，大抵从风湿热论之，是知寒少热多，寒则不能久也。故曰暴泄非阴，久泄非阳。论云：春宜缓形，形缓动则肝木乃荣，反静密则是行秋令，金能制木，风气五内，夏至则火盛而金去，独火木旺而脾土损矣。轻则餐泄，身热脉洪，谷不能化。重则下利，脓血稠粘，里急后重。故曰诸泄稠粘，皆属于火。经曰：溲而便脓血，知气行而血止也。宜大黄汤下之，是为重剂。黄芩芍药汤，是为轻剂。是实则泄其子，木能自虚而脾土实矣。故经曰：春伤于风，夏为餐泄。此逆四时之气，人所自为也。（此一节热泄，所谓滞下也）。有自太阴脾经受湿，而为水泄虚滑，身重微满，不知谷味。假令春宜益黄散补之，夏宜泄之。法云宜补、宜泄、宜和、宜止。和则芍药汤，止则诃子汤。久则防变而为脓血，是脾经传受于肾，谓之贼邪，故难愈也。若先利而后滑，谓之微邪，故易安也。此皆脾土受湿，天之所为也。虽圣智不能逃，口食味，鼻食气，从鼻而入，留积于脾，而为水泄也。（此一节湿泄，所谓泄泻也）。

　　有厥阴经动下利不止，其脉沉而迟，手足厥逆，脓血稠粘，此为难治，宜麻黄汤、小续命汤汗之。法云谓有表邪缩于内，当散表邪而自愈。（此一节风泄，所谓久泄也）。有暴下无声，身冷自汗，小便清利，大便不禁，气难布息，脉微呕吐，急以重药温之，浆水散是也。（此一节寒泄，所谓暴泄也）。

　　故法曰后重者宜下，腹痛者宜和，身重者宜除湿，脉弦者去风。脓血稠粘者，以重药竭之。身冷自汗者，以毒药温之。风邪内缩者，宜汗之则愈。 溏为利，宜温之而已。又曰在表者发之，在里者下之，在上者涌之，在下者竭之。身表热者内疏之，小便涩者分利之。又曰盛者和之，去者送之，过者止之。

　　兵法曰：避其来锐，击其惰归，此之谓也。凡病泄而恶寒，太阴传少阴，为土来克水也。用除湿白术、茯苓，安脾芍药，桂枝、黄连破血。火邪不能胜水，太阴经不能传少阴，而反助火邪上乘肺经，而痢必白脓也，加当归、芍药之类是已。又里急后重，脉大而洪实，为里实证，而痛甚是有物结坠也，宜下之。若脉浮大，慎不可下。虽里急后重，脉沉细而弱者，谓寒邪在内而气散也，可温养而自安。里急后重闭者，大肠气不宣通也。宜加槟榔、木香，宣通其气。若四肢慵倦，小便少或不利，大便走沉困，饮食减少，宜调胃去湿，白术、芍药、茯苓三味水煎服。白术除脾胃之湿，芍药除胃之湿热，四肢困倦，茯苓能通水道走湿。如发热恶寒腹不痛，加黄芩为主。如未见脓而恶寒，乃太阴欲传少阴也，加黄连为主，桂枝佐之。如腹痛甚，加当归、倍芍药。如见血加黄连为主，桂枝、当归佐之。如烦躁或先便白脓后血，或发热，或恶寒，非黄连不能止上部血也。如恶寒脉沉，先血后便，非地榆不能除下部血也。如恶寒脉沉，或腰痛，或脐下痛，非黄芩不能除中部血也。

