<!-- { "loadSidebar": true } -->
　　【妊娠小便不通】妊娠胎满逼胞，多致小便不利，若胞系了戾，小便不通，名曰转胞。丹溪以为多因胎妇虚弱，忧闷性躁，食味浓。古方用滑利疏导药鲜效，若脬为胎所坠而不通，但升举其胎，胞系疏而小便自行。若脐腹作胀而小便淋 ，此脾胃气虚，胎压尿胞，四物、二陈、参、术，空心服后探吐，数次自安。薛氏云：前证亦有脾肺气虚，不能下输膀胱者；亦有气热郁结，膀胱津液不利者；亦有金为火燥，脾土湿热甚而不利者。更当详审施治。《金匮要略》问曰：妇人病饮食如故，烦热不得卧，而反倚息者，何也？师曰：此名转胞，不得溺也。以胞系了戾，故致此病。但利小便则愈，宜肾气丸主之。（即八味丸，酒下十五丸至三十丸，日再服。）又云：妊娠有水气，身重小便不利，洒淅恶寒，起即头眩，葵子茯苓散主之。又云：妊娠小便难，饮食如故，归母苦参丸主之。丹溪治一妇转胞，小便闭，脉似涩，重取则弦，左稍和，此得之忧患。涩为血少气多，弦为有饮。血少则胞不举，气多有饮，中焦不清而溢，则胞知所避而就下故坠。以四物汤加参、术、半夏、陈皮、甘草、生姜空心饮，随以指探吐之，俟气定又与，至八帖而安。此恐偶中，后又治数人皆效。又一妇四十一岁，孕九月转胞小便闭，脚肿形瘁，脉左稍和而右涩，此饱食气伤胎系，弱不能自举而下坠，压着膀胱，偏在一边，气急为其所闭，所以水窍不能出也。宜补血养气，气血既正，胎系自举，则不下坠，方有安之理。遂用人参、当归身尾、白芍药、白术、陈皮、炙甘草、半夏、生姜煎汤，浓与四帖，次早以渣煎，顿服探吐之，小便即通，皆黑水。

　　后就此方加大腹皮、枳壳、青葱叶、砂仁二十帖与之，而得以安产。一孕妇小便不通，脉细弱，乃气血俱虚，胎压膀胱下口。用补药升起恐迟，反加急满。令稳婆以香油抹手，入产户托起其胎，溺出如注。却以参、 、升麻大剂服之。一法将孕妇倒竖起，胎自运，溺自出，胜手托远矣。

　　【产后小便不通】旧方用陈皮去白为末，空心酒调二钱，外用盐填脐中，却以葱白剥去粗皮，十余根作一缚，切作一指浓，安盐上，用大艾炷满葱饼上，以火灸之，觉热气入腹内，实时便通。按此唯气壅不得通者宜之，若气虚源涸与夫热结者，不可泥也。

　　第六册　大小腑门

　　淋

　　淋之为病，尝观《病源候论》谓由肾虚而膀胱热也。膀胱与肾为表里，俱主水，水入小肠与胞，行于阴为溲便也。若饮食不节，喜怒不时，虚实不调，脏腑不和，致肾虚而膀胱热，肾虚则小便数，膀胱热则水下涩，数而且涩，则淋沥不宣，故谓之淋。其状小腹弦急，痛引于脐，小便出少气数，及分石淋、劳淋、血淋、气淋、膏淋、冷淋。其石淋者，有如沙石。劳淋者，劳倦即发。血淋者，心主血，气通小肠，热甚则搏于血脉，血得热则流行，入胞中与溲俱下。膏淋者，肥液若脂膏，又名肉淋。

　　气淋者，胞内气胀，小腹坚满，出少喜数，尿有余沥。冷淋者，冷气客于下焦，邪正交争，满于胞内，水道不宣，先寒战，然后便数成淋，可谓悉病情矣。考之《内经》，则淋病之因，又不止此。大纲有二，曰湿、曰热。谓太阴作初气，病中热胀，脾受积湿之气，小便黄赤，甚则淋。少阳作二气，风火郁于上而热，其病淋。盖五脏六腑十二经脉气皆相通移，是故足太阳主表，上行则统诸阳之气，下行则入膀胱。又肺者，通调水道，下输膀胱。脾胃消化水谷。或在表在上在中，凡有热则水液皆热，转输下之，然后膀胱得之而热矣。且小肠是心之腑，主热者也。其水必自小肠渗入膀胱，胞中诸热应于心者，其小肠必热，胞受其热，经 胞移热于膀胱者，则癃溺血是也。由此而言，初起之热邪不一，其因皆得传于膀胱而成淋。若不先治其所起之本，止从末流胞中之热施治，未为善也。予尝思之，淋病必由热甚生湿，湿生则水液浑，凝结而为淋。不独此也，更有人服金石药者，入房太甚，败精流入胞中，及饮食痰积渗入者，则皆成淋。丹溪尝治一小儿，在胎受久服金石药之余毒，病淋一十五年，以紫雪治愈。凡治病不求其本可乎。小便涩痛，常急欲溺，及去点滴，茎中痛不可忍者，此五淋病。

　　生料五苓散加阿胶，或车前子末，或五苓散、益元散等分和服，并可吞火腑丹，佐以导赤散、石苇散。

　　若热极成淋，服药不效者，宜减桂五苓散，加木通、滑石、灯心、瞿麦各少许，仍研麦门冬草、连根车前草、白龙草各自然汁，和蜜水调下。气淋，气壅不通，小便淋结，脐下妨闷疼痛，瞿麦汤、石苇散、榆枝汤、木香流气饮。气虚淋，八物汤加杜牛膝、黄芩汁煎服。老人气虚亦能淋，参、术中加木通、山栀。血受伤者，补血行血自愈，勿作淋治。死血作淋，牛膝膏妙。但虚人能损胃，不宜食。《千金》云：用牛膝以酒煮服，治小便淋痛。

　　《肘后方》用牛膝根茎叶，亦以酒煮服，治小便不利，茎中痛欲死，及治妇人血结坚痛如神。盖牛膝治淋之圣药也。但虚人当用补剂监制之耳。血淋，用侧柏叶、生藕节、车前草等分捣汁，调益元散、立效散、瞿麦散、小蓟饮子、柿蒂散、当归汤、羚羊角饮、鸡苏饮子、金黄散、发灰散。戴氏云：血淋一证，须看血色分冷热。色鲜者，心、小肠实热。色瘀者，肾、膀胱虚冷。若的是冷淋及下元虚冷血色瘀者，并宜汉椒根锉碎，不以多少，白水煎，候冷进。按：血多有热极兼水化而黑凝者，未可便以为冷也。膏淋，鹿角霜丸、沉香散、沉香丸、磁石丸、海金砂散、菟丝丸。戴云：有似淋非淋，小便色如米泔，或便中有如鼻涕之状，此乃精溺俱出，精塞溺道，故便欲出不能而痛。宜大菟丝子丸、鹿茸丸之类。按：此即膏淋也。沙石淋，乃是膀胱蓄热而成，正如汤瓶久在火中，底结白碱而不能去，理宜清彻积热，使水道通则沙石出而可愈。宜神效琥珀散、如圣散、石燕丸、独圣散。石首鱼脑骨十个，火 ，滑石二钱，琥珀三分，俱为细末。每服一钱，空心煎木通汤调下。鳖甲九肋者一个，酥炙令脆，为细末。每服一匙，酒煎服，当下沙石。

　　雄鹊烧灰，淋取汁饮之，石即下。石淋，小便时沙石下流，塞其水道，痛不可忍，经及时日，水道不通，其气上攻，头痛面肿，重则四肢八节俱肿。其石大者如梅核，坚硬如有棱角，其石小者，唯碎石相结，通下即碎。宜服此取石方，用冬葵子、滑石、射干、知母，以上各一分，通草三分，为细末。

　　每服二钱半，水一盏半，苦竹叶十片同煎，取一盏，去滓，食前热服。又大腑热头痛，若体气壮健，先进后方药两三盏，然后进取石方。用麻黄去节、羌活、射干、荆芥穗、紫菀、防风、知母、蔓荆子、牵牛各一分，半夏二铢，为细末。每服二钱，水一盏，煎九分，去滓，食后热服。石淋，导水用蝼蛄七枚，以盐一两，同于新瓦上铺盖焙干，研为细末。每服一钱匕，温酒调服。劳淋，地黄丸、黄 汤、白芍药丸。冷淋，肉苁蓉丸、泽泻散、沉香散、槟榔散、生附散。戴氏云：进冷剂愈甚者，此是冷淋。

　　宜地髓汤下附子八味丸。有因服五苓散等药不效，用生料鹿茸丸却愈。此皆下元虚冷之故。乃刘河间则谓亦由热客膀胱，郁结不能渗泄，非真冷也。小便淋，茎中痛不可忍，相引胁下痛，宜参苓琥珀汤。

　　有小便艰涩如淋，不痛而痒者，虚证也。宜八味丸、生料鹿茸丸之类。若因思虑过度致淋，宜归脾汤、或辰砂妙香散、吞威喜丸，或妙香散和五苓散。汗多而小便赤涩，暑月多有此证。盛暑所饮既多，小便反涩少而赤，缘上停为饮，外发为汗，津液不通，小肠涩闭，则水不运下。五苓散一名导逆，内有术、桂收汗，猪苓、泽泻、茯苓分水道，收其在外者使之内，又从而利导焉。发者敛之，壅者通之，义取于此。然有虚劳汗多而赤涩者，却是五内枯燥，滋腴既去，不能生津，故溺涩而赤，不宜过用通小便之剂竭其肾水，唯当温养润肺。

　　十全大补汤、养荣汤之类，自足选用。汗者心液，心主血，血荣则心得所养，汗止津生，不待通而溺自清矣。诸失精血及患痈毒人，或有小便赤涩之证，此亦是枯竭不润之故，并宜前法。

　　【胞痹】痹论云：小腹膀胱，按之内痛，若沃以汤，涩于小便，上为清涕。夫膀胱者，州都之官，津液藏焉，气化则能出矣。今风寒湿邪气客于胞中，则气不能化出，故胞满而水道不通。其证小腹膀胱按之内痛，若沃以汤，涩于小便，以足太阳经，其直行者，上交巅，入络脑，下灌鼻窍，则为清涕也。肾着汤、茯苓丸、巴戟丸、肾沥汤。

　　【妊娠淋】乃肾与膀胱虚热，不能制水，然妊妇胞系于肾，肾间虚热而成斯证。甚者心烦闷乱，名曰子淋也。若颈项筋挛，语涩痰甚，用羚羊角散。若小便涩少淋沥，用安荣散。若肝经湿热，用龙胆泻肝汤。若肝经虚热，用加味逍遥散。腿足转筋，而小便不利，急用八味丸，缓则不救。若服燥剂而小便频数或不利，用生地、茯苓、牛膝、黄柏、知母、芎、归、甘草。若频数而色黄，用四物加黄柏、知母、五味、麦门、玄参。若肺气虚而短少，用补中益气加山药、麦门。若阴挺痿痹而频数，用地黄丸。若热结膀胱而不利，用五淋散。若脾肺燥不能化生，宜黄芩清肺饮。若膀胱阴虚，阳无所生，用滋肾丸。若膀胱阳虚，阴无所化，用肾气丸。

　　【产后淋】因热客于脬，虚则频数，热则涩痛，气虚兼热，血入胞中，则血随小便出而为血淋也。

　　若膀胱虚热，用六味丸。若阴虚而阳无以化，用滋阴肾气丸。盖土生金，金生水，当滋化源。陈氏云：治产前后淋，其法不同。产前当安胎，产后当去血。瞿麦、蒲黄，最为产后要药。茅根汤，主治产后诸淋。

　　【诊】肾脉滑实为癃 。痹脉滑甚为 癃。少阴脉数，妇人则阴中生疮，男子则气淋。盛大而实者生，虚小而涩者死。下焦气血干者死。鼻头色黄者，小便难。

　　《素问》奇病论，病有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉细微如发者，此不足也。其病安在？名为何病？岐伯曰：病在太阴，其盛在胃，颇在肺，病名曰厥。死不治。

　　第六册　大小腑门

　　小便数

