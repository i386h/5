<!-- { "loadSidebar": true } -->
　　复言凡精滑白淫，皆男子之疝也。血涸不月，罢腰，膝上热，嗌干，少腹有块，女子之疝也。但女子不谓之疝而谓之瘕，即任脉内结之病尤明者三也。凡戴人辩论之词，强直专主其一，则不复顾其二，在疝中有无六经外证之可辨，若果有膀胱、小肠之证者，又安得不从之。如《灵枢》谓小肠病者，小腹痛，腰脊控睾丸而痛之类。论治法亦然。因病在下必先下之，更不问虚弱之人于首尾，不可下者下之，有不旋踵之祸，岂待下后始补，而可回其生乎。然而戴人之书，其词直，其义明，读之使人豁然，以去胸中之茅塞，诚是诸医书之冠，及乎详玩之，则少温润反复之意。且夫阴阳变化，生病于无穷，治法亦无穷，非一人所能究学人。当因其已明，益其未至，然后得为善用其书者。丹溪先生尝论睾丸连小腹急痛者，或有形，或无形，或有声，或无声，人皆以为经络得寒收引不行而作痛，不知此病始于湿热，郁遏至久，又感外寒，湿热被郁而作痛也。其初致湿热之故，盖大劳则火起于筋，醉饱则火起于胃，房劳则火起于肾，大怒则火起于肝。

　　火郁之久，湿气便盛，浊液凝聚，并入血隧，流于厥阴。肝属木，性急速，火性又暴烈，为寒所束，宜其痛甚而暴也。此论亦就厥阴受病处发明戴人之未至者也，诚有功于后学。盖 疝不离此三者之邪，热则纵，寒则痛，湿则肿，须分三者多少而治之。两丸俱病固然也，设有偏于一者，予又不能无其说焉。肾有两，分左右，其左肾属水，水生肝木，木生心火，三部皆司血，统纳左之血者，肝术之职也。

　　其右属火，火生脾土，土生肺金，三部皆司气，统纳右之气者，肺金之职也。是故诸寒收引则血泣，所以寒血从而归肝，下注于左丸。诸气愤郁则湿聚，所以气湿从而归肺，下注于右丸。且夫睾丸所络之筋，非尽由厥阴，而太阴、阳明之筋亦入络也。往往见人偏患于左丸者，则痛多肿少。偏于右丸者，则痛少肿多。此便可验也。姑书治效者一二症以明之。予壮年啖柑橘过多，积成饮癖，在右胁下隐隐然，不敢复啖数年已。一日山行，大劳饥渴甚，遇橘芋食之，橘动旧积，芋复滞气，实时右丸肿大，寒热交作，因而思之，脾肺皆主右，故积饮滞气下陷，太阴、阳明之经筋俱伤，其邪从而入于囊中，着在睾丸筋膜而为肿胀。张戴人有言，病分上下治，虽是木郁为疝，在下则不可吐，亦当从下引而竭之。窃念病有不同，治可同乎。今犯饥劳伤脾，脾气下陷，必升举之，则胃气不复下陷而积可行，若用药下之，恐重陷胃气也。先服调胃剂一二帖，次早注神使气至下焦，呕逆而上，觉肋下积动到中焦，则吐而出之，吐后 肿减半，次早复吐，吐后和胃气疏通经络，二三日愈。凡用此法治酒伤与饮水注右丸肿者皆效。又治一人病后饮水，患左丸痛甚，灸大敦，用摩腰膏，内用乌、附、丁、麝者，以摩其囊上，抵横骨端，炙温帛覆之，痛即止，一宿肿亦全消矣。

　　历代独治外束之寒《发明》云：男子七疝痛不可忍者，妇人瘕聚带下，皆任脉所主阴经也。乃肝肾受病，治法同归于一，宜丁香楝实丸。凡疝气带下，皆属于风，全蝎治风之圣药也。川楝、茴香皆入小肠经，当归、玄胡索活血止痛。疝气带下，皆积寒邪入于小肠之间，故用附子佐之。丁香、木香为引导药也。罗谦甫治火儿赤纽邻久病疝气，复因七月间饥饱劳役，过饮潼乳所发，甚如初，面色青黄不泽，脐腹阵痛，搐撮不可忍，腰曲不能伸，热物熨之稍缓，脉得细小而急。《难经》云：任之为病，男子内结七疝，皆积寒于小肠之间所致也。非大热之剂，即不能愈。遂制一方，名之曰沉香桂附丸。脐下撮急疼痛，并脐下周身一遭皆急痛，小便频数清，其五脉急洪缓涩沉，按之皆虚，独肾脉按之不急，皆虚无力，名曰肾疝。

　　宜丁香疝气丸。男子妇女疝气，脐下冷痛，相引腰胯而痛，宜当归四逆汤。《发明》天台乌药散、川苦楝散、《简易》木香楝子散，皆用巴豆炒药。许学士云：大抵此疾，因虚而得之，不可以虚骤补。

　　邪之所凑，其气必虚，留而不去，其病则实。故必先涤去所蓄之邪热，然后补之。是以诸药多借巴豆气者，盖为此也。《金匮方》寒疝腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。用乌头一味，以蜜二升，煎减半去渣，以桂枝汤五合和之，令得一升后，初服二合；不知，再服三合；又不知，复加至五合。其知者，如醉状，得吐者为中病。海藏以附子建中汤加蜜煎治疝，即此法也。腹痛，脉弦而紧，弦则卫气不行，即恶寒，紧则不欲食，弦紧相搏，即为寒疝。寒疝绕脐痛，若发则自汗出，手足厥冷，其脉沉弦者，大乌头煎主之。《衍义》云：葫芦巴，《本经》云得茴香、桃仁，治膀胱气甚效。尝合用桃仁麸炒各等分，半酒糊丸，半为散。每服五七十丸，空心食前盐酒下。散以热米饮调下，与丸子相间，空心各一二服效。

　　《宝鉴》葫芦巴丸。

　　丹溪治内郁之湿热煎方：枳实（九粒炒）、桃仁（十四个炒）、山栀仁（九个炒）、吴茱萸（七粒炒）、山楂（四粒炒）、生姜（如指大），上六味，同入擂盆擂细，取顺流水一钟，入瓶内煎至微沸，带渣服。如湿胜 疝者，加荔枝核。如痛甚者，加盐炒大茴香二钱。如痛处可按者，加薄桂少许。

　　丸方：山栀（二两炒）、山楂（四两炒）、枳实（炒）、茴香（炒各二两）、柴胡、牡丹皮、八角茴香（各一两炒）、桃仁、茱萸（炒各半两），末之，酒糊丸。空心盐汤下五六十丸。阳明受湿热，传入大肠，发热恶寒，小腹连毛际间闷痛不可忍，用栀子仁（炒）、桃仁（炒）、枳实（炒）、山楂（各等分），同研细，入生姜汁半合，用水一小钟，汤起煎令沸，热服之。一方加茱萸。

　　寒热兼施《灵枢》云：胃中热，肠中寒，则疾饥，小腹痛胀。丹溪云：愚见有用川乌头、栀子等分，作汤用之，其效亦敏。后因此方随症与形加减用之，无有不效。

　　盖川乌头治外束之寒，栀子仁治内郁之热也。又云：诸疝痛处，用手按之不痛者属虚，必用桂枝、炒山栀细切、川乌头等分，为细末，生姜自然汁打糊为丸，如桐子大。每服三四十丸，空腹白汤下。罗谦甫云：阴疝，足厥阴之脉，环阴器，抵少腹，或痛因肾虚寒水涸竭，泻邪补肝，蒺藜汤主之。

　　补例 丹溪云：疝有挟虚而发者，其脉不甚沉紧，而大豁无力者是也。然其痛亦轻，唯觉重坠牵引耳。当以参术为君， 导药佐之。盖 导药即桃仁、山楂、枳实、栀仁、茱萸、川楝、玄胡索、丁香、木香之类是也。海藏云：姬提领因疾服凉剂数日，遂病脐腹下大痛，几至于死，与姜附等剂，虽稍苏，痛不已，随本方内倍芍药服之愈。《金匮方》寒疝腹中痛，及胁痛里急者，当归生姜羊肉汤主之。《衍义》云：张仲景治寒疝，用生姜羊肉汤服之，无不应验。有一妇人，产当寒月，寒气入产门，腹脐以下胀满，手不欲犯，此寒疝也。师将治之以抵当汤，谓有瘀血，非其治也。可服仲景羊肉汤，二服遂愈。

　　肝气 肝足厥阴经之病，必小腹引胁而痛。经云：厥阴之复，小腹坚满，里急暴痛，是风气助肝盛而然，治法当泻肝也。又云：岁金太过，民病两胁下痛，小腹痛。又云：岁木不及，燥乃大行，民病中清， 胁痛，少腹痛。又云：岁土不及，风乃大行，民病腹痛，复则胸胁暴痛，下引小腹者，是燥邪攻肝虚而然，治法当补肝泻金也。又云：寒气客于厥阴之脉，则血泣脉急，故胁肋与小腹相引痛。又云：肝病者，两胁下痛引小腹，取其经厥阴、小肠。又云：邪客厥阴之络，令人卒疝暴痛，刺足大指爪甲上与肉交者各一 ，男子立已，女子有顷已，左取右，右取左。泻肝，山栀、川芎、桂、芍之属。补肝，当归生姜羊肉之属。

　　小肠气 小肠之病，小腹引睾丸必连腰脊而痛。经云：少阴之脉，心下热，善饥，脐下痛。又云：少阴之复，燠热内作，小腹绞痛者，是热助小肠盛而然，治法当泻小肠也。又太阳在泉，寒淫所胜，与太阳之复，皆病小腹控睾，引腰脊，上冲心痛，及太阴司天，大寒且至，病小腹痛者，是寒邪攻小肠虚而然，治法当补小肠，泻寒邪也。《宝鉴》引至真大要论云：小腹控睾，引腰脊，上冲心，唾出清水，及为哕噫，甚则入心，善悲善忘。《甲乙经》曰：邪在小肠也。小肠病者，小腹痛引腰脊，贯肝肺，其经虚不足，则风冷乘间而入，邪气既入，则厥之证上冲肝肺，客冷散于胸，结于脐，控引睾丸，上而不下，痛而入腹，甚则冲心胸。盖其经络所属所系也。治之方，茴香（炒）、练实（锉炒）、食茱萸、陈皮、马兰花（醋炒各一两）、芫花（醋炒五钱），上为末，醋糊丸，如桐子大。每服十丸至二十丸，温酒送下。又方，益智仁、蓬术各半两，茴香、山茱萸肉、牛膝、续断、川芎、葫芦巴、防风、牵牛（炒熟）、甘草，各二钱半，为细末。每服三钱，水一盏二分，煎两三沸，空心连滓服。白汤调下二钱匕亦得。

　　膀胱气膀胱之病，小腹痛肿，不得小便是也。经云：太阴在泉，病小腹痛肿，不得小便，是湿邪攻膀胱虚而然，治法当补膀胱，泻湿土邪也。又云：膀胱病者，小腹偏肿而痛，以手按之即欲小便而不得，取委中央。又云：小腹痛肿，不得小便，邪在三阳，取之足太阳大络。（即委阳穴）。许学士云：顷在岳城日，歙尉宋荀甫，膀胱气作疼不可忍，医者以刚剂与之痛愈甚，小便不通三日矣，脐下虚胀心闷。予因候之，见其面赤黑，脉洪大。予曰投热药太过，阴阳痞塞，气不得通，为之奈何。宋尚手持四神丹数粒云，医谓不止更服此。予曰若服此定毙，后无悔。渠求治予，适有五苓散一两许，分三服，用连须葱一茎，茴香一撮，盐一钱，水一盏半，煎至七分，令接续三服，中夜下小便如墨汁者一二升，腰下宽得睡，翌日诊之，脉已平安矣。续用 砂丸与之，数日瘥。娄全善治谢人妻，小腹疼痛，小便不通，先艾灸三阴交，以茴香、丁香、青皮、槟榔、桂、茱萸、玄胡索、山楂、枳实，又倍用黄柏，煎服愈。

　　心疝 心脉微滑为心疝。心脉搏滑急为心疝。帝曰：诊得心脉而急，此为何病？岐伯曰：病名心疝，小腹当有形也。心为牡脏，小肠为之使，故曰少腹当有形也。木香散、广脏煮散。

