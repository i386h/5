<!-- { "loadSidebar": true } -->
　　泻痢后大肠气虚，肛门脱出，不肿不痛，属气血虚。宜补气血为主。赤肿有痛，宜凉血祛风为主。补气血，八珍汤、十全散。凉血，生 、赤芍、槐花、槐角、黄栝蒌、鸡冠花。疏风，防风、羌活、荆芥。久泻痢者，补养脾胃，宜参术实脾汤。用力过多者，十全大补汤、参术芎归汤、诃子人参汤，内加升提药。大肠虚而挟热，脱肛红肿，宜缩砂汤、槐花散、薄荷散。大肠虚而挟寒，脱肛不红肿，宜皮散、香荆散。日久不愈，常宜服收肠养血和气汤。涩脱，龙骨散、涩肠散。外治：阳证，蟠龙散。阴证，伏龙肝散。五倍子末煎汤，加白矾洗。五倍、荆芥、小便浓煎洗。荆芥、龙脑薄荷、朴硝煎汤洗。皂角捶碎，煎汤浸。生栝蒌捣汁浸。葱汤洗软，芭蕉叶托上。生铁三斤，水一斗，煮取五升，出铁，以汁洗。内服瓷石散。鳖头烧灰涂。

　　第六册　大小腑门

　　谷道痒痛

　　谷道痒，多因湿热生虫，欲成痔 。宜以雄黄入艾绵烧烟熏之，并纳蜣螂丸。蜣螂丸，治肛门痒，或出脓血，有虫旁生孔窍内，用蜣螂七枚，五月五日收，去翅足，炙为末，新牛粪半两，肥羊肉一两，炒令香，上共如膏，丸如莲子大。炙令热，以新绵薄裹，纳下部中半日，少吃饭，即大便中虫出，三五度永瘥。治谷道 赤肿，或痒或痛，用杏仁捣作膏敷之。或炒令黄，以绵蘸涂谷道中。《外台》治下部虫啮，杵桃叶一斛，蒸之令极热，内小口器中，以下部榻上坐，虫立死。治肛门肿痛，用木鳖子去壳取肉四五枚，研如泥，安新瓦器或木盆，以沸汤冲动，洗了，另用少许涂患处。

　　【诊】 蚀阴脱，其脉虚小者生，紧急者死。

　　第六册　大小腑门

　　痔

　　《巢氏病源》有五痔之论云：肛边生鼠乳，出在外，时时出脓血者，牡痔也；肛边肿，生疮而出血者，牝痔也；肛边生疮，痒而复痛出血者，脉痔也；肛边肿核痛，发寒热而血出者，肠痔也；因便而清血随出者，血痔也。又有酒痔，肛边生疮，亦有血出。又有气痔，大便难而血出，肛亦出外，良久不肯入。诸痔皆由伤风，房室不慎，醉饱合阴阳，致劳损血气而经脉流溢，渗漏肠间，冲发下部，久不瘥变为 也。《圣济总录》叙痔之形状，谓由五腑之所传，大肠之所受，可谓得其始末矣。若《内经》所谓因而饱食，筋脉横解，肠 为痔。又谓少阴之复为痔。注又以小肠有热则户外为痔。又谓督脉生病癃痔。盖督脉自会阴合篡间，绕篡后，别绕臀。是督脉者，与冲任本一脉，初与阳明合筋，会于阴器，故属于肾而为作强者也。由是或因醉饱入房，精气脱舍，其脉空虚，酒毒之热乘之，流着是脉，或因淫极而强忍精不泄，或以药固其精，停积于脉，流注篡间，从其所过大肠肛门之分以作痔也。

　　与《灵枢》所谓膀胱足太阳之脉及筋，皆抵腰中，入络肾。其支者，贯臀。故主筋生病者为痔，亦与督脉病痔之理同也。自此推之，足厥阴之筋脉，环前后二阴，宁不为痔乎。每见患鼠痔者、其发则色青痛甚，岂非因肝苦急，苦痛甚，故本色见耶。方论有谓五痔溃皆血脓者，独为热甚血腐者言也。至若溃出黄水者，则为湿热矣。更宜于东垣方论求之。东垣治湿热风燥四气。《内经》曰：因而饱食，筋脉横解，肠为痔。夫大肠庚也，主津，本性燥清，肃杀之气，本位主收。其所司行津液，以从足阳明中州戊土之化，若旺则能生化万物，而衰亦能殒杀万物，故曰万物生于土而归于土也。然手足之阳明同司其化焉。既在西方本位，为之害蜚司杀之腑，因饱食行房，忍泄前阴之气，归于大肠，以致木乘火势而侮燥金，以火就燥，则大便闭而痔漏作矣。其疾甚者，当以苦寒泻火，以辛温和血润燥，疏风止痛，是其治也。以秦艽、当归稍和血润燥，以桃仁润血，以皂角仁除风燥，以地榆破血止血，以枳实之苦寒补肾以下泄胃实，以泽泻之淡渗，使气归于前阴，以补清燥受胃之湿邪也。白术之苦甘，以苦补燥气之不足，其甘味以泻火而益元气也。故曰甘寒泻火，乃假枳实之寒也。古人用药，为下焦如渎。又曰：在下者引而竭之。多为大便秘涩，以大黄推去之。其津血益不足，以当归和血，及油润之剂，大便自然软利矣。宜作锉汤以与之，是下焦有热以急治之之法也。以地榆恶人而坏胃，故宿食消尽，空心作丸服之。曰秦艽白术九。又云：痔疮若破，谓之痔漏，大便秘涩，必作大痛。此由风热乘食饱不通，气逼大肠而作也。受病者燥气也，为病者胃热也，胃刑大肠则化燥，火以乘燥热之实，胜风附热而来，是湿热风燥四气相合，故大肠头成块者湿也，作大痛者风也，大便燥结者，主病兼受火邪热也。当去此四者。其西方肺主诸气，其体收下，亦助病为邪，须当以破气药兼之，治法全矣。不可作丸，以锉汤与之，效如神速，秦艽苍术汤主之。痔漏经年，因而饱食，筋脉横解，肠 为痔，治法当补北方泻中央，宜红花桃仁汤。痔漏大便结燥疼痛，秦艽当归汤。痔漏，大便硬，努出大肠头，下血，苦痛不能忍，当归郁李仁汤。痔漏成块下垂，不任其痒，秦艽羌活汤。《脉诀》云：积气生于脾脏旁，大肠疼痛阵难当，渐教稍泻三焦火，莫漫多方立纪纲。七圣丸主之。痔漏，每日大便时发疼痛。如无疼痛者，非痔漏也。秦艽防风汤主之。丹溪专一凉血为主。人参、黄连、生地（凉血）、当归（和血）、川芎（和血）、槐角（凉生血）、条芩（凉大肠）、枳壳（宽肠）、升麻（提起），上煎汤服之。外以涩药，芦甘石、童便 ，牡蛎粉、龙骨、海蛤、密陀僧之类敷之。薛新甫云：初起 痛便秘，或小便不利者，宜清热凉血，润燥疏风，若气血虚而寒凉伤损者，调养脾胃，滋补阴精。若破而久不愈，多成痔漏，有穿臀穿阴穿肠者，宜养元气补阴精为主。大便秘涩或作痛者，润燥除湿。肛门下坠或作痛者，泻火除湿。下坠肿痛或作痒者，祛风胜湿。肿痛小便涩滞者，清肝导湿。若有患痔而兼疝，患疝而兼下疳，皆属肝肾不足之变症。但用地黄丸、益气汤以滋化源为善。若专服寒凉治火者，无不致祸。牡痔，乳香散、猪蹄灰丸。牝痔，槟榔散、 藤散、麝香散。酒痔，赤小豆散、干葛汤。气痔，橘皮汤、威灵仙丸、熏熨方。血痔，地榆散、椿皮丸、猪脏丸。肠痔，皂角煎丸、鳖甲丸。脉痔，刺 皮丸、桑木耳散。痛甚，秦艽当归汤、七圣丸、能消丸、地榆散、试虫散、龙脑散、白圣散、黑玉丹，或用荔枝草煎汤，入朴硝洗之效。痒甚，秦艽羌活汤。外用槐白皮浓煎汁，安盆中坐熏之，冷即再暖，良久欲大便，当虫出。或用水银、枣膏各二两，研匀，捏如枣形，薄绵裹纳之，明日虫出。若痛者，加粉草三大分作丸。或用威灵仙、枳壳（麸炒）各一两，为粗末，熬水熏洗，冷即再暖，临卧避风洗三次，挹干，贴蒲黄散，或用艾入雄黄末烧烟熏之。下血不止，芎归丸、黑丸子、臭樗皮散、二矾丸、苦楝丸、槐角地榆汤、槐角枳壳汤。外敷血竭末。气滞发痔，荆枳汤。血瘀作痛，逐瘀血汤。血痔、久痔，洁古用黑地黄丸主之。云治痔之圣药也。运气痔发皆属寒。经云：太阳之胜，痔疟发，治以苦热是也。则痔固有寒者矣，《本事》四方用桂附，乃其治乎。熏痔方，用无花果叶煮水熏，少时再洗。又法，烧新砖，以醋沃，坐熏良。洗药方，治番花痔。用荆芥、防风、朴硝煎汤洗之，次用木鳖子、五倍子研细调敷。如肛门肿热，再以朴硝末水调淋之良。又方，无花果叶七片，五倍二钱，皮硝二钱，水一碗煎八分，砂锅内乘热熏洗。敷药，鸡内金、蒲黄、血竭各等分为末，湿则干掺，干则油调敷。又方，茄蒂、何首乌、文蛤酥炙，各等分，蜜、姜汁、鸡子清，搅匀调敷。膏药，杏仁去皮五钱，蓖麻子去壳七钱，乳香二钱，没药四钱，血竭六钱，片脑一钱，铜绿二钱，沥青三钱，松香二两，穿山甲灰炒研末二钱，人乳一酒钟。先将蓖麻、杏仁捣如泥，次入松香捣烂，次第入诸药，量入人乳，捣令软硬得所，再捣五六百下，收瓷器中封固，临时以手捻如钱，摊浓纸或帛上，拔腐去脓生新肉。

　　李防御专科治痔九方，朝贵用之屡效。盖其用药简要，有次第，制造有法，无苦楚而收效甚速。

　　凡痔出外，或番若莲花，复便血疼痛，不可坐卧，甚者用下药，早上药一次，午一次，晚又一次，至夜看痔头出黄水膏如泉，当夜不可再上药，且令黄水出尽，次日看痔消缩一半。若更上药一二日为好。

　　若年高人应外肾牵引疼痛，可用人以火烘热手，于大小便间熨之，其痛自定。黄水未尽，可再敷一日，药仍须勤用，晓外科人早晚看照，黄水流至尽，是病根已去也。水澄膏系护肉药，郁金、白芨二味，各等分，细末。候痔出侧卧，以盐汤洗净拭，用新水和蜜，盏内调匀，却入药末，同敷在谷道四向好肉上，留痔头在外，用纸盖药，仍用笔蘸温水涂纸，令常润泽。却用下枯药，好白矾四两，通明生砒二钱半重，朱砂一钱，生研如粉细。三味，先用砒末安建盏中，次用白矾末盖之，用火 令烟断，其砒尽从烟去，止是借砒气在白矾中，将枯矾取出为细末，先看痔头大小多寡，将矾末抄上掌中，加朱砂少许，二味以津唾调匀得所，用蓖子调涂痔头上，周遭令遍，日三上，须仔细详看痔头颜色，欲其转焦黑，乃取落之。渐至夜，自有黄水膏出，以多为好，方是恶毒水，切勿他疑。中夜再上药一次，来日依旧上三次，有小疼不妨。如换药，用新瓦器盛新水或温水，在痔边以笔轻手刷洗旧药，却上新药，仍用前护药。老弱人用药要全无疼痛，只增加朱砂末于矾末内，自然力慢，不可住药，但可少遍数，直候痔头焦枯，方可住也。次用荆芥汤洗，以荆芥煎汤，入瓦器时洗之。润肠丸，用大黄煨净、制枳壳、当归各等分，蜜丸。每服二三十丸，白汤下。以防肛门急燥，欲大便出无涩痛而已。又龙石散，用龙骨 、出火毒，软石膏 、出火毒，白芷、黄丹作末，掺疮口。又导赤散，用生地黄、木通、黄芩等分煎，以防小便赤涩。又双金散，用黄连、郁金等分为末，用蜜水调敷痔头，有小痛即敷之。若得脑子末敷尤佳。又痔头收敛，即可服十宣散，以生气血。又国老汤，生甘草治痔本药也，煎水熏洗，生肌解石毒，疮极痒亦主之。共九方。

