<!-- { "loadSidebar": true } -->
　　周先生枯痔法，明矾、赤石脂（五钱）、辰砂（痛加一钱）、黄丹，上为末。先用郁金末护肛门，如无郁金，用姜黄末代之。调涂四围好肉，如不就加绿豆粉打合，却将枯药敷上。如肛门疼，急浓煎甘草汤放温，拂四围肛门上，就与宽肠药，槐花、大黄、枳壳、木通、连翘、瞿麦、当归，上半酒半水煎。枯药，早辰上一次，日午一次，洗去旧药，申时又洗去，又上一次，如要急安，至夜半子时又洗，上一次。至次日且看痔头淡淡黑色，两三日如乌梅，四五日内用竹蓖子轻轻敲打痔头，见如石坚，至七八日便住，更不须上枯药，且待自然，如萝卜根乃脱去也。洗用甘草、荆芥、槐花，洗去旧药，方上新药。凡医痔之法，且如明日要下手，今日先与此药，所以宽大肠，使大便软滑，不与痔相碍，且不泄泻。痔头未脱落者，须要日日与之。以大黄一两煨，枳壳炒，当归酒洗一两，同为细末，丸如桐子大。好酒吞下。

　　治枯痔头虑生他症，凡用枯药，或触坏肾根，或水道赤涩痛，与此方。大黄、木通、生地各一两，滑石、瞿麦各半两，同为细末。每用四钱煎服。催痔方，如枯尽未脱落，以此催之。好磁石一钱，白僵蚕、生川乌五分，同为细末。冷水调敷上立脱。凡用枯药，去尽乳头，恐留痔硬头，损破肛门四围成疮，用此药。龙骨一钱，石膏一钱，没药五分，腻粉五分，同研十分细。先以荆芥汤洗，次掺之。切忌毒物，生姜。痔脱后，用甘草汤、豆豉汤洗，再用荆芥、五倍子煎水洗，便不生脓。治痔脱后肉痒方，用大粉草浓煎汤洗。收肠方，凡用枯药脱下乳头，随即与此以收其肠，此方补气，又收脓去血，生肉令痕壮。人参、当归各一两，川芎、甘草、白芷、防风、浓朴、桔梗、桂枝、黄 ，上细末，半酒半水煎。如恶酒者，酒少水多煎之。夏月减桂、朴，加芩、柏。

　　治痔切勿用生砒，毒瓦斯入腹，反至奄忽。忌吃生冷硬物冷菜之类，及酒湿面、五辣辛热大料物、及干姜之类，犯之无效。

　　灸法，大蒜十片，头垢捏成饼子，先安头垢饼于痔头上，外安蒜片，以艾灸之。唐峡州王文显，充西路安抚司判官，乘骡入骆谷，有痔疾，因此大作，其状如胡瓜贯于肠头，热如 灰火，至驿僵仆。

　　主驿吏云，此病予曾患来，须灸即瘥，用柳枝浓煎汤，先洗痔，便以艾炷其上，连灸三五壮，忽觉一道热气入肠中，因转泻鲜血秽物，一时出至痛楚，泻后遂失胡瓜所在，登骡驰去。秘传痔漏隔矾灸法，皂矾一斤，用新瓦一片，两头用泥作一坝，先用香油刷瓦上焙干，却以皂矾置瓦上 枯，去砂为末，穿山甲一钱，入紫罐内 存性为末，木鳖子亦如前法 过，取末二钱五分，乳香、没药各一钱五分，另研。上件和匀，冷水调，量疮大小作饼子贴疮上，用艾炷灸三四壮，灸毕就用熏洗药，先熏后洗，日六度，三五日后，如前法再灸，以瘥为度。熏洗方，皂矾如前制过，约手规二把，知母末一两，贝母末一两，葱七茎。先用水同葱煎三四沸，倾入瓶内，再入前药，令患者坐瓶口上熏之，待水温倾一半洗患处，留一半俟再灸，复热熏洗，以瘥为度。

　　第七册　七窍门上

　　目

　　经云：瞳子黑眼法于阴，白眼赤脉法于阳。故阴阳合转而精明。此则眼具阴阳也。又曰：五脏六腑之精气，皆上注于目而为之精。精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨气血之精而与脉并为系，上属于脑，后出于项中。此则眼具五脏六腑也。后世五输八廓之说，盖本诸此。脏腑主目有二：一曰肝。经云：东方青色，入通于肝，开窍于目，脏精于肝。又云：人卧血归于肝，肝受血而能视。又云：肝气通于目，肝和则目能辨五色矣。二曰心。经云：心合脉。诸脉者，皆属于目是已。至东垣又推之而及于脾，如下文所云。

　　东垣曰：五脏生成篇云，诸脉者，皆属于目，目得血而能视。《针经九卷》大惑论云：心事烦冗，饮食失节，劳役过度，故脾胃虚弱，心火太盛，则百脉沸腾，血脉逆行，邪害孔窍，天明则日月不明也。

　　夫五脏六腑之精气，皆禀受于脾土而上贯于目，脾者诸阴之首也。目者血气之宗也。故脾虚则五脏之精气皆失所司，不能归明于目矣。心者君火也，主人之神，宜静而安，相火代行其令。相火者包络也，主百脉皆荣于目。既劳役运动，势乃妄行，及因邪气所并而损其血脉，故诸病生焉。凡医者不理脾胃及养血安神，治标不治本，不明正理也。阳主散，阳虚则眼楞急，而为倒睫拳毛。阴主敛，阴虚不敛，则瞳子散大，而为目昏眼花。《灵枢》颠狂篇云：目 外决于面者为锐 ，在内近鼻者为内 ，上为外，下为内 。论疾诊尺篇云：诊目痛，赤脉从上下者，太阳病；从下上者，阳明病；从外走内者，少阳病。太阳病宜温之散之，阳明病宜下之寒之，少阳病宜和之。《保命集》云：眼之为病，在腑则为表，当除风散热。在脏则为里，当养血安神。暴发者为表而易疗，久病者为里而难治。除风散热者，泻青丸主之。养血安神者，定志丸主之。妇人熟地黄丸主之。或有肥体气盛，风热上行，目昏涩，槐子散主之。此由胸中浊气上行也，重则为痰厥，亦能损目。常使胸中气清，自无此病也。又有因目疾服凉药多则损气者，久之眼渐昏弱，乍明乍暗，不能视物，此则失血之验也。熟干地黄丸、宣风散、定志丸，相须养之。或有视物不明，见黑花者，此之谓肾气弱也。当补肾水，驻景丸是也。或有暴失明者，谓眼居诸阳交之会也，而阴反闭也，此风邪内满，当有不测之病也。子和曰：圣人虽言目得血而能视，然血亦有太过不及也。太过则目壅塞而发痛，不及则目耗竭而失明。故年少之人多太过，年老之人多不及。但年少之人则无不及，年老之人，其间犹有太过者，不可不察也。夫目之内 ，太阳经之所起，血多气少。目之锐 ，少阳经也，血少气多。目之上纲，太阳经也，亦血多气少。目之下纲，阳明经也，血气俱多。然阳明经起于目两旁交 之中，与太阳、少阳俱会于目，惟足厥阴经连于目系而已。故血太过者，太阳、阳明之实也。血不及者，厥阴之虚也。故出血者，宜太阳阳明，盖此二经血多故也。少阳一经，不宜出血，血少故也。刺太阳、阳明出血则目愈明，刺少阳出血则目愈昏。要知无使太过不及，以养血脉而已。

　　凡血之为物，太多则溢，太少则枯。人热则血行疾而多，寒则血行迟而少，此常理也。目者，肝之外候也。肝主目，在五行属木。虽木之为物，太茂则蔽密，太衰则枯瘁矣。夫目之五轮，乃五脏六腑之精华，宗脉之所聚，其白轮属肺金，肉轮属脾土，赤脉属心火，黑水神光属肾水，兼属肝木，此世俗皆知之矣。及有目疾，则不知病之理。岂知目不因火则不病，何以言之？白轮变赤，火乘肺也。肉轮赤肿，火乘脾也。黑水神光被翳，火乘肝与肾也。赤脉贯目，火自甚也。能治火者，一句可了。故《内经》曰：热胜则肿。凡目暴赤肿起，羞明瘾涩，泪出不止，暴翳目瞒皆火热之所为也。治火之法，在药则咸寒，吐之下之。在针则神廷、上星、囟会、前顶、百会血之。翳者可使立退，痛者可使立已，昧者可使立明，肿者可使立消。惟小儿不可刺囟会，为肉分浅薄，恐伤其骨。然小儿水在上，火在下，故目明。老人火在上，水不足，故目昏。《内经》曰：血实者宜决之。又经曰：虚者补之，实者泻之。

　　如雀目不能夜视及内障，暴怒大忧之所致也。皆肝主目血少禁出血，止宜补肝养肾。至于暴赤肿痛，皆宜以 针刺前五穴出血而已，次调盐油以涂发根，甚者虽至于再，至于三可也。量其病势，以平为期。按此谓目疾出血，最急于初起热痛暴发，或久病郁甚，非三棱针宣泄不可，然年高之人，及久病虚损并气郁者，宜从毫针补泻之则可，故知子和亦大略言耳。于少阳一经，不宜出血，无使太过不及，以养血脉而已，斯意可见。

　　【五轮】金之精腾结而为气轮，木之精腾结而为风轮，火之精腾结而为血轮，土之精腾结而为肉轮，水之精腾结而为水轮。气轮者，目之白睛是也。内应于肺，西方庚辛申酉之令，肺主气，故曰气轮。金为五行之至坚，故白珠独坚于四轮。肺为华盖，部位至高，主气之升降，少有怫郁，诸病生焉。血随气行，气若怫郁，则火胜而血滞，火胜而血滞则病变不测。火克金，金在木外，故气轮先赤。金克木而后病及风轮也。金色尚白，故白泽者顺也。风轮者，白内青睛是也。内应于肝，东方甲乙寅卯厥阴风木，故曰风轮。目窍肝，肝在时为春，春生万物，色满宇宙，惟目能鉴，故属窍于肝也。此轮清脆，内包膏汁，有涵养瞳神之功。其色青，故青莹者顺也。世人多黄浊者，乃湿热之害。唯小儿之色最正，至长食味，则泄其气而色亦易矣。血轮者，目两角大小 是也。内应于心，南方丙丁巳午火，心主血，故曰血轮。夫火在目为神光，火衰则有昏瞑之患，火炎则有焚燎之殃。虽有两心，而无正轮。心、君主也，通于大 ，故大 赤者，实火也。心包络为小心，小心、相火也，代君行令，通于小 ，故小 赤者，虚火也。若君主拱默，则相火自然清宁矣。火色赤，唯红活为顺也。肉轮者，两睥是也。中央戊己辰戌丑未之土，脾主肉，故曰肉轮。脾有两叶，运动磨化水谷，外亦两睥，动静相应，开则万用，如阳动之发生，闭则万寂，如阴静之收敛。土脏万物而主静，故睥合则万有寂然而思睡，此脏纳归静之应也。土为五行之主，故四轮亦为睥所包涵，其色黄，得血而润，故黄泽为顺也。华元化云：目形类丸，瞳神居中而前，如日月之丽东南而晚西北也。内有大络六，谓心、肺、脾、肝、肾、命门各主其一。中络八，谓胆、胃、大小肠、三焦、膀胱各主其一。外有旁支细络，莫知其数，皆悬贯于脑下，连脏腑，通畅血气往来，以滋于目。故凡病发则有形色丝络显见，而可验内之何脏腑受病也。外有二窍以通其气，内有诸液出而为泪。有神膏、神水、神光、真气、真元、真精，此皆滋目之源液也。神膏者，目内包涵膏液，如破则黑稠水出是也。此膏由胆中渗润精汁积而成者，能涵养瞳神，衰则有损。神水者，由三焦而发源，先天真一之气所化，在目之内，虽不可见，然使触物损破，则见黑膏之外，有似稠痰者是也。在目之外，则目上润泽之水是也。水衰则有火胜燥暴之患，水竭则有目轮大小之疾，耗涩则有昏眇之危。

