<!-- { "loadSidebar": true } -->
　　下咽则疼减大半，至四五日良愈。又一男子年六十岁，亦目珠连眉棱骨痛，夜甚，用苦寒剂点亦甚，与前证皆同，但有白翳二点在黑目及外 ，与翳药皆不效。亦以此药间东垣选奇汤，又加四物黄连煎服，并灸厥阴、少阳而安。倪仲贤论七情五贼劳役饥饱之病云：阴阳应象大论曰，天有四时，以生长收藏，以生寒暑燥湿风。寒暑燥湿风之发耶，发而皆宜时，则万物俱生。寒暑燥湿风之发耶，发而皆不宜时，则万物俱死。故曰生于四时，死于四时。又曰人之五脏，化为五气，以生喜怒忧悲恐。喜怒忧悲恐之发耶，发而皆中节，则九窍俱生。喜怒忧悲恐之发耶，发而皆不中节，则九窍俱死。故曰生于五脏，死于五脏。目，窍之一也。光明视见，纳山川之大，及毫芒之细，悉云霄之高，尽泉沙之深。至于鉴无穷为有穷，而有穷又不能为穷，反而聚之，则乍张乍敛，乍动乍静，为一泓一点之微者，岂力为强致而能此乎，是皆生生自然之道也。或因七情内伤，五贼外攘，饥饱不节，劳役异常，足阳明胃之脉，足太阴脾之脉，为戊己二土，生生之源也。七情五贼，总伤二脉，饥饱伤胃，劳役伤脾，戊己既病，则生生自然之体，不能为生生自然之用，故致其病，曰七情五贼劳役饥饱之病。其病红赤睛珠痛，痛如刺刺，应太阳。眼睫无力，常欲垂闭，不敢久视，久视则酸疼。生翳者成陷下，所陷者，或圆或方，或长或短，或如点，或如缕，或如锥，或如凿。有犯此者，柴胡复生汤主之，黄连羊肝丸主之。睛痛甚者，当归养荣汤主之，助阳活血汤主之，加减地黄丸主之，决明益阴丸主之，加当归黄连羊肝丸主之，龙脑黄连膏主之。以上数方，皆群队升发阳气之药，其中有用黄连黄芩之类者，去五贼也。搐鼻碧云散，亦可间用。最忌大黄、芒硝、牵牛、石膏、栀子之剂，犯所忌则病愈剧。又论亡血过多之病曰：六节脏象论曰，肝受血而能视。宣明五气篇曰，久视伤血。气厥论曰，胆移热于脑，则辛 鼻渊，传为衄 瞑目。四时刺逆从论曰，冬刺经脉，血气皆脱，令人目不明。由此推之，目为血所养明矣。手少阴心生血，血荣于目，足厥阴肝开窍于目，肝亦主血，故血亡目病，男子衄血、便血，妇人产后崩漏，亡之过多者，皆能病焉。其证睛珠痛，珠痛不能视，羞明瘾涩，眼睫无力，眉骨太阳因为酸疼。芎归补血汤主之，当归养荣汤主之，除风益损汤主之，滋阴地黄丸主之。诸有热者，加黄芩。妇人产漏者，加阿胶。脾胃不佳，恶心不进食者，加生姜。复其血，使得其所养则愈。然要忌咸物。宣明五气篇曰：咸走血，血病无多食咸是也。

　　【白眼痛】多有赤脉，视其从上而下者，太阳病也，羌活为使。从下而上者，阳明病也，升麻为使。从外走内者，少阳病也，柴胡为使。太阳病宜温之散之，阳明病宜下之，少阳病宜和之。又恶寒脉浮为有表，宜选奇汤、防风饮子等散之。脉实有力，大腑闭，为有里，宜泻青丸、洗肝散等微利之。亦有不肿不红，但沙涩昏痛者，乃气分隐伏之火，脾肺络有湿热，秋天多有此患，故俗谓之稻芒赤，亦曰白赤眼也。通用桑白皮散、玄参丸、泻肺汤、大黄丸、洗眼青皮汤、朱砂煎。

　　【天行赤热证】目赤痛，或睥肿头重，怕热羞明，涕泪交流等证，一家之内，一里之中，往往老幼相传者是也。然有虚实轻重不同，亦因人之虚实，时气之轻重何如，各随其所以，而分经络以发病，有变为重病者，有变为轻病者，有不治而愈者，不可概言。

　　此一章专为天时流行热邪相感染，而人或素有目疾，及痰火热病，水少元虚者，则尔我传染不一。其丝脉虽多赤乱，不可以为赤丝乱脉证，常时如是之比。若感染轻而源清，邪不胜正者，则七日而自愈。

　　盖火数七，故七日火气尽而愈。七日不愈而有二七者，乃再传也。二七不退者，必其犯触及本虚之故，防他变证矣。

　　【暴风客热证】非天行赤热，尔我感染之比，又非寒热似疟，目痛则病发，病发则目痛之比，乃素养不清，躁急劳苦，客感风热，卒然而发也。虽有肿胀，乃风热夹攻，火在血分之故。治亦易退，非若肿胀如杯等证，久积退迟之比。

　　【火胀大头证】目赤痛而头面浮肿，皮肉燥赤也。状若大头伤寒，夏月多有此患。有湿热、风热，湿热多泪而睥烂，风热多胀痛而憎寒。若失治则血滞于内，虽得肿消而目必有变矣。

　　【羞明怕热证】谓明热之处而目痛涩，畏避不能开也。凡病目者，十之六七，皆有此患。病源在于心、肝、脾三经。总而言之，不过一火燥血热。病在阳分，是以见明见热则恶类而涩痛畏避。盖已之精光弱而不能敌彼之光，是以阴黑之所则清爽。怕热无不足之证，羞明有不足之证。若目不赤痛而畏明者，乃不足之证，为血不足，胆汁少而络弱，不能运精华以敌阳光之故。今人皆称为怕日羞明者，俗传音近之误。盖日热二音类近，习俗呼误已久，不察其理，遂失其正，只以怕热羞明论之，其理灼然可见。夫明字所包已广，何用再申日字，若以日字专主阳光言之，则怕热一证无所归矣。

　　【睑硬睛疼证】不论有障无障，但两睑坚硬而睛疼，头或痛者尤急，乃风热在肝，肝虚血少，不能营运于目络，水无所滋，火反乘虚而入，会痰燥湿热，或头风夹搏，故血滞于睥肉，睛因火击而疼，轻则内生椒疮，重则为肿胀如杯、瘀血灌睛等证。治当傅退稍软，翻睥开导之吉。若坚硬之甚，且渐渐肿起，而痛及头脑，虽已退而复来，其胀日高，虽敷治不退不软者，此头风欲成毒也。（宜服通肝散、二术散。若有障膜，用春雪膏点之。）

　　【赤痛如邪证】每目痛则头亦痛，寒热交作如疟状，凡病发则目痛，目痛则病发，轻则一年数发，重则一月数发。盖肝肾俱虚之故。热者，内之阴虚，火动邪热也；寒者，荣卫虚，外之腠理不实而觉寒也。若作风寒疟疾，或用峻削之治，则血愈虚而病愈深矣。宜小柴胡合四物汤主之。不效则活血益气汤。

　　【气眼证】才怒气则目疼，宜酒调复元通气散。

　　【痛如针刺证】目珠痛如针刺，病在心经，实火有余之证。若痛蓦然一二处如针刺，目虽不赤，亦是心经流火。别其痛在何部分，以见病将犯其经矣。（宜服洗心散，次服还睛散，及乳香丸、补肝散。○按此证多有体劳目劳，荣气不上潮于目，而如针刺之痛者，宜养其荣。若降火则殆矣。）

　　【热结膀胱证】目病则小便不通利而头疼寒热者方是。

　　若小便清利者，非也。乃热蒸于膀胱，先利清其水，后治其目则愈矣。盖太阳经脉，循目络上行巅顶，故头疼，火极则兼水化。又血虚者表疏，故发寒热，热甚则水气闭涩，而神水被蒸乏润，安得不竭。

　　【大小雷头风证】此证不论偏正，但头痛倏疾而来，疼至极而不可忍，身热目痛，便秘结者，曰大雷头风。若痛从小至大，大便先润后燥，小便先清后涩，曰小雷头风。大者害速，小者稍迟。虽有大小之说，而治则同一。若失缓祸变不测，目必损坏，轻则HT 凸，重则结毒。宜早为之救，免于祸成而救之不逮。世人每虑此患害速，故疑于方犯，惑于鬼祟，深泥巫祝，而弃医治，遂致祸成，悔无及矣。

　　【左右偏头风证】左边头痛右不痛，曰左偏风。右边头痛左不痛，曰右偏风。世人往往不以为虑，久则左发损左目，右发损右目，有左损反攻右，右损反攻左，而二目俱损者。若外有赤痛泪热等病，则外证生。

　　若内有昏眇眩晕等病，则内证生矣。凡头风痛左害左，痛右害右，此常病易知者。若难知者，左攻右，右攻左，痛从内起止于脑，则攻害也迟，痛从脑起止于内，则攻害也速。若痛从中间发，及眉梁内上星中发者，两目俱害。亦各因其人之触犯感受，左右偏胜，起患不同，迟速轻重不等。然风之害人尤惨。若能保养调护，亦可免患。愚者骄纵不知戒忌，而反触之，以致患成而始悔，良可痛哉。

　　【阴邪风证】额板骨、眉棱骨痛也。发则多于六阳用事之时。元虚精弱者，则有内证之患。若兼火者，则有外证之病。

　　【阳邪风证】脑后枕骨痛也。多发于六阴用事之月。发则有虚运耳鸣之患，久而不治，内障成矣。

　　【卒脑风证】太阳内如槌似钻一团而痛也。若痛及目珠，珠外有赤脉纵贯及瘀滞者，必有外之恶证来矣。若珠不赤痛，只自觉视如云遮雾障，渐渐昏眇者，内证成矣。急早治之，以免后虑。

　　【巅顶风证】天灵盖骨内痛极如槌如钻也。阳分痛尤甚，阴分痛稍可。夹痰湿者，每痛多眩晕。若痛连及珠子而胀急瘀赤者，外证之恶候。若昏眇则内证成矣。

　　成内证者，尤多于外者。

　　【游风证】头风痛无常位，一饭之顷，游易数遍，而不能度其何所起止也。

　　若痛缓而珠赤，赤而有障起者，必变外障。痛甚而肿胀紧急者，必有瘀滞之患。久而失治，不赤痛而昏眇者内证来成外证者多，然为害迟如各风耳。

　　【邪风证】人素有头风因而目病，或素目病因而头风，二邪并立搏夹而深入脑袋，致伤肝胆诸络，故成此患。头痛则目病，目病则头痛，轻则一年数发，重则一月数发，头风目病常并行而不相悖也。非若雷头风风火搏激而瘀滞之急者，又非若天行赤热传染之邪，客风暴热之风火寄旅无定，及诸火胀头痛之比。此专为自家本病久成者，非若彼之标病新来之轻者。若赤痛胀急，则有外证之候。若无赤痛而只内胀，及赤痛不甚，无瘀滞之证，而只昏眇者，内证成矣。

　　第七册　七窍门上

　　目

　　《内经》目赤有三：一曰风助火郁于上。经云：少阴司天之政，二之气，阳气布，风乃行，寒气时至，民病目瞑，目赤，气郁于上而热。又云：少阳司天之政，初之气，风胜乃摇，候乃大温，其病气怫于上，目赤是也。二曰火盛。经曰：火太过曰赫曦，赫曦之纪，其病目赤。又云：火郁之发，民病目赤，心热。又曰：少阳司天之政，三之气，炎暑至，目赤。又云：少阳之胜，目赤是也。三曰燥邪伤肝。经云：岁金太过，燥气流行，民病目赤。

