<!-- { "loadSidebar": true } -->
　　【聚开障证】谓障或圆或缺，或浓或薄，或如云似月，或数点如星，痛则见之，不痛则隐，聚散不一，来去无时，或月数发，或年数发。乃脑有湿热之故。痰火人患者多。久而不治，方始生定。因而触犯者，有变证，生成不退。各随所发形证而验之。（镇心丸、退血散、连翘散、磨睛膏、美玉散）。

　　【聚星障证】乌珠上有细颗，或白色，或微黄。微黄者急而变重。或联缀，或团聚，或散漫，或一同生起，或先后逐渐一而二，二而三，三而四，四而六七八十数余，如此生起者。初起者易治，生定者退迟。能大者有变。团聚生大而作一块者，有凝脂之变。联缀四散，傍风轮白际而起，变大而接连者，花翳白陷也。若兼赤脉爬绊者，退迟。若星翳生于丝尽头者，亦退迟进速且有变，盖接得脉络生气之故。此证大抵多由痰火之患，能保养者庶几，斫丧犯戒者，变证生焉。（羚羊角散）。

　　【垂帘障证】生于风轮，从上边而下，不论浓薄，但在外色白者方是。若红赤，乃变证，非本病也。有初起水膏不清而便成此者，有起先赤色，火退后膏涩结为此者，因其自上而下，如帘之垂，故得此名。有证数般相似，缓急不同，治亦各异，不可误认混呼而误人。一 肉初生，亦在风轮上边起，但色如肉，且横浓不同。

　　一偃月侵睛，亦在上边起，是气轮膜内垂下，白色而薄，与此在外有形者不同。一赤膜下垂，因瘀滞火实之急者不同。此则只是白障漫漫生下来，而为混障者，间有红，亦是略略微红而已。因其触犯，搏动其火，方有变证。其病从上而下，本当言顺，何以逆称，盖指火而言，火本炎上，今反下垂，是其逆矣。（羌活除翳汤）。

　　【涌波翳证】障从轮外自下而上，故曰涌波。非黄膜上冲从内向上之急甚者可比。白者缓而不变，赤者急而有变。亦有激犯变发他证者，就于此障之内，变出黄膜。治宜先去上冲，后治此证，则万无一失矣。（流气饮）。

　　【逆顺障证】色赤而障，及丝脉赤乱，纵横上下，两边生来，若是色白而不变者，乃是治后凝定，非本证生来如是，治亦不同。若色浮嫩能大，或微黄色者，又不是此证，乃花翳白陷也。凡见风轮际处，由白珠而来无数粗细不等赤脉，周遭圈圆侵入黑睛，黑睛上障起昏涩者，即此证。必有瘀滞在内。盖滞于左，则从左而来，滞于右，则从右而来，诸络皆有所滞，则四围而来。睥虽不赤肿，珠虽不胀痛，亦有瘀滞于内，不可轻视。若伤于膏水，则有翳嫩白，大而变为花翳白陷。若燥涩甚者，则下起一片变为黄膜上冲之证。若头疼珠痛胀急者，病又重而急矣。（消翳散）。

　　【阴阳翳证】乌珠上生二翳，俱白色，一中虚，一中实，两翳联串如阴阳之图。若白中略带焦黄色，或纯白而光滑沉涩者，皆不能去尽。若有细细赤丝绊者，退尤迟。大抵此证，非心坚耐久，不能得其效也。（羌活退翳散）。

　　【玛瑙内伤证】其障薄而不浓，圆斜不等，其色昏白而带焦黄，或带微微红色，但如玛瑙之杂者。是虽生在轮外，实是内伤肝胆，真气清液受伤，结成此翳，最不能治尽。或先有重病，退后结成者，久久耐心医治，方得减薄，若要除净，须华佗更生可也。

　　【连珠外翳证】与聚星似是而非。盖聚星在可治之时，而色亦不同，此则凝定之证，形色沉滑坚涩等状。虽有妙手久治，亦难免迹滞，如冰瑕之患也。

　　【剑脊翳证】亦名横翳。色白，或如糙米色者，或带微微焦黄色者，但状如剑脊，中间略高，两边薄些，横于风轮之外者，即此证也。

　　浓薄不等，浓者虽露上下风轮，而瞳神被掩，视亦不见。薄者瞳神终是被掩，视亦昏 ，较之重者稍明耳。纵色嫩根浮者，亦有瘢痕。若滑涩根深沉者，虽有妙手坚心，止可减半。若微微红丝罩绊者，尤为难退易来。以上不论浓薄，非需之岁月，必无功耳。（七宝汤、皂角丸、生熟地黄丸）。

　　【冰瑕翳证】薄薄隐隐，或片或点，生于风轮之上，其色光白而甚薄，如冰上之瑕。若在瞳神傍侧者，视亦不碍光华。若掩及瞳神者，人看其病不觉，自视昏 渺茫。其状类外圆翳，但甚薄而不圆。又似白障之始，但经久而不长大。凡风轮有痕HT 者，点服不久，不曾补得水清膏足，及凝脂、聚星等证初发，点服不曾去得尽绝，井点片脑过多，障迹反去不得尽，而金气水液凝滞者，皆为此证。大抵虽治不能速去，纵新患者，必用坚守确攻，久而方退。若滑涩沉深及患久者，虽极治亦难尽去。

　　【圆翳外障证】薄而且圆，其色白，大小不等，浓薄不同。薄者最多，间有浓者，亦非堆积之浓，比薄者稍浓耳。十有九掩瞳神，亦名遮睛障。病最难治，为光滑深沉之故。有阴阳二证之别。

　　阳者，明处看则不甚鲜白，暗处看则明亮而大。阴者，暗处看则昏浅，明处看则明大。然虽有阴阳验病之别，而治法则同。虽坚心久治，亦难免终身之患。

　　【水晶障证】色白如水晶，清莹见内，但高浓满珠，看虽易治，得效最迟。盖虽清而滑，根深气结故也。乃初起膏伤时，内服寒凉太过，外点冰片太多，致精液凝滞，结为此病。非比白混障之浮嫩可治者，当识别之，庶无舛误。其名有三，曰水晶、曰玉翳浮瞒、曰冰轮。如冰冻之坚。若傍斜细看，则白透睛瞳内，阴处与日中看，其形一同。治虽略减，难免终身之患。

　　【鱼鳞障证】色虽白涩而不光亮，状带欹斜，故号鱼鳞。乃气结膏凝不能除绝者。如凝脂翳损及大片，病已甚，不得已大用寒凉，及冰片多点者，往往结为此也。

　　【马蝗积证】与 肉大同小异。盖杀伐内外药治皆同，但 肉有不用割而治愈，故曰小异也。亦有是 肉先起，后变为重，其状两头尖薄，中间高浓，肉红色，若马蝗状横卧于中，四匝有薄薄肉油，紫赤筋脉围绕。乃血分之病，久久方成，最不易治，且难去而易来，风疾人每多患此。治之必先用钩割十去五六，方用杀伐之药则有功。不割则药力不敌病势，徒费其力。

　　然割须用烙其根处，不尔则朝去暮生，枉受痛楚。多则有激邪之祸，变证出焉。外虽劫治，内须平治，不然外虽平而内必发，徒劳无功。此状乃横条，非若努攀漫积之谓也。

　　【 肉证】多起上轮，有障如肉，或如黄油，至后渐渐浓而长积赤瘀，努起如肉，或赤如朱。凡性燥暴悖，恣嗜辛热之人，患此者多。久则漫珠积肉，视亦不见。治宜杀伐，久久自愈。积而无瘀甚恶证及珠尚露者，皆不必用钩割之治。一云 肉攀睛，或先赤烂多年，肝经为风所冲而成。或用力作劳，有伤肝气而得，或痒或痛，自两头努出，心气不宁，忧虑不已，遂乃攀睛，或起筋膜。宜服洗刀散，及二黄散、定心丸。

　　【肺瘀证】由 而起，贯过气轮，如皮似筋，横带至于风轮，光亦不损，甚则掩及瞳神，方碍瞻视，大抵十之八九，皆由大 而起。有赤白二证。赤者血分，白者气分，其原在心肺二经，初起如薄薄黄脂，或赤脉数条，后渐渐大而浓，赤者少，白者多，虽赤者亦是白者所致，盖先有白而不忌火毒辛热，故伤血而赤，非血分之本病也。治赤虽退，其质不退，必须杀伐，杀伐之治，虽不见情势之恶，久而且痛，功亦迟缓。不若一割即去，烙之免其再发。

　　大抵眼科钩割一法，唯此患最为得效。

　　【鸡冠蚬肉】二证形色相类，经络相同，治亦一法。故总而言之，非二病同生之谓也。其状色紫如肉，形类鸡冠、蚬肉者即是。多生睥 之间，然后害及气轮而遮掩于目。治者须用割治七八，后用杀伐，不然药徒费功。若割亦用烙定方好。其目大 内有红肉一块，如鸡冠、蚬肉者，乃心经血部之英华。若误割者，轻则损目，重则丧命。慎之。（抽风汤、决明散）。

　　【鱼子石榴】二证经络同，治法亦同。故总而言之，亦非二病同生。鱼子障非聚星之比，又非玉粒之比，其状生肉一片，外面累累颗颗丛生于目，或淡红色，或淡黄色，或肉色。石榴状如榴子绽露于房，其病红肉颗，或四或六或八，四角生来，障满神珠，视亦不见。以上二障，俱是血部瘀实之病，目疾恶证。治用割，割后见三光者，方可伐治。三光瞑黑者，内必瞳神有损，不必治也。

　　【轮上一颗如赤豆证】气轮有赤脉灌注，直落风轮，风轮上有颗积起色红，初如赤小豆，次后积大，专为内有瘀血之故。急宜开导，血渐通，颗亦渐消，病到此十有九损。若白珠上独自有颗鲜红者，亦是瘀滞。上下无丝脉接贯者，只用点服自消。若有贯接者，必络中有血灌来，宜向所来之处寻看，量其轻重而导之。若白轮有红颗而胀急涩痛者，有变。而急痛连内而根深接内者，火疳也，又非此比。若白珠虽有红颗而珠不疼，虽疼不甚者病轻，治亦易退，善消可矣。

　　【睛中一点似银星证】白点一颗，如星光滑，当睛中盖定，虽久不大不小，傍视瞳神在内，只是小些，其视光华亦损。

　　乃目痛时不忌房事，及服渗泄下焦寒凉之药过多，火虽退而肾络气滞膏凝，结为此病。虽服不退，点亦不除，终身之患也。

　　【五花障证】生于神珠之上，斑斑杂杂，盖五脏经络间之气俱伤，结为此疾。

　　其色或白，或糙米色，或肉色中带焦黄微红蓝碧等色，斑烂驳杂不一。若中有一点黑色者，乃肾络气见，虽治不能尽去。此状与斑脂翳、玛瑙内伤形略相似。斑脂翳，乃破而结成瘢痕不能去者。玛瑙内伤，乃小而薄未掩瞳神之轻者。此则高浓显大，生在膏外可退，故不同耳。

　　【混障证】谓漫珠皆一色之障也。患之者最多，有赤白二证。赤者易治于白者，赤者怕赤脉外爬，白者畏光滑如苔，有此二样牵带者，必难退而易发。若先因别证而成混障，则障去而原病见矣。若无别证，到底只是一色者。若混障因而犯禁触发者，则变证出，先治变证，后治本病。一云混睛证，白睛先赤而后痒痛，迎风有泪，闭涩难开，或时无事，不久亦发，年深则睛变成碧色，满目如凝脂赤路，如横赤丝，此毒风积热。宜服地黄散。外点七宝膏。

　　【惊振外障证】目被物撞触而结为外障也。与伤在膏上急者不同。初撞目时，亦有珠疼涩胀之苦，为其伤轻而瘀自潜消，故痛虽止而不戒禁，有所触发其火，致水不清，气滞络涩而生外障。有撞虽轻反不知害，有所触犯，遂为外障者。

　　有撞重不戒，反触而变为凶疾者。凡外障结而珠疼头痛及肿胀者，皆是恶证，防变。急宜治之。（治见为物所伤条。）

