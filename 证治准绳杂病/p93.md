<!-- { "loadSidebar": true } -->
　　【黑翳如珠证】非蟹睛、木疳之比。木疳是大者，生则瞳损不可治。此则至大方损珠，后损瞳神也。又非蟹睛因破流出之比，此肝气有余，欲泛起之患，故从风轮际处发起黑泡，如珠子圆而细，或一或二，或三四五六，多寡不一。其证火实盛者痛，虚缓者不痛。治亦易平。若长大则有裂目之患。（先服羚羊角散，后服补肾丸）。

　　【木疳证】生于风轮者多，其色蓝绿青碧，有虚实二证。

　　虚者大而昏花，实者小而痛涩。非比蟹睛因破而出，乃自然生出者。大小不一，亦随其变长也。

　　第七册　七窍门上

　　目

　　在睛里昏暗，与不患之眼相似，唯瞳神里有隐隐青白者，无隐隐青白者亦有之。娄全善云：内障先患一目，次第相引，两目俱损者，皆有翳在黑睛内遮瞳子而然。今详通黑睛之脉者，目系也。

　　目系属足厥阴、足太阳、手少阴三经。盖此三经脏腑中虚，则邪乘虚入，经中郁结，从目系入黑睛内为翳。《龙木论》所谓脑脂流下作翳者，即足太阳之邪也。所谓肝气冲上成翳者，即足厥阴之邪也。

　　故治法以针言之，则当取三经之 穴，如天柱、风府、太冲、通里等穴是也。其有手巧心审谛者，能用针于黑眼里拨其翳，为效尤捷也。以药言之，则当补中疏通此三经之郁结，使邪不入目系而愈。饮食不节，劳伤形体，脾胃不足，内障眼病，宜人参补胃汤、益气聪明汤、圆明内障升麻汤、复明散。

　　娄云：上四方治目不明，皆气虚而未脱，故可与参、 中，微加连、柏。若气既脱，则黄柏等凉剂不可施。经云：阳气者，烦劳则张，精绝，目盲不可以视，耳闭不可以听之类，是其证也。内障，右眼小青白翳，大 亦微显白翳，脑痛，瞳子散大，上热恶热，大便涩后痞难，小便如常，遇热暖处，头疼暗胀能食，日没后、天阴暗则昏。此证可服滋阴地黄丸。翳在大 ，加升麻、葛根。翳在小，加柴胡、羌活。东垣云：肝木旺则火之胜，无所畏惧而妄行也，故脾胃先受之，或病目而生内障者。脾裹血，胃主血，心主脉，脉者，血之腑也。或曰心主血，又曰脉主血，肝之窍开于目也。（治法亦地黄丸当归汤之类是也）。倪仲贤论阴弱不能配阳之病曰：五脏无偏胜，虚阳无补法，六腑有调候，弱阴有强理，心、肝、脾、肺、肾，各有所滋生，一脏或有余，四脏俱不足，此五脏无偏胜也。

　　或浮或为散，是曰阳无根，益之欲令实，翻致不能禁，此虚阳无补法也。膀胱、大小肠、三焦、胆、包络，俾之各有主，平秘永不危，此六腑有调候也。衰弱不能济，遂使阳无御，反而欲匹之，要以方术盛，此弱阴有强理也。解精微论曰：心者五脏之专精，目者其窍也。又为肝之窍。肾主骨，骨之精为神水。故肝木不平，内挟心火，为势妄行，火炎不制，神水受伤，上为内障，此五脏病也。劳役过多，心不行事，相火代之。五脏生成论曰：诸脉皆属于目。相火者，心包络也，主百脉，上荣于目。

　　火盛则百脉沸腾，上为内障，此虚阳病也。膀胱、小肠、三焦、胆脉俱循于目，其精气亦皆上注而为目之精，精之窠为眼，四腑一衰，则精气尽败，邪火乘之，上为内障，此六腑病也。神水黑眼皆法于阴，白眼赤脉皆法于阳。阴齐阳侔，故能为视。阴微不立，阳盛即淫。阴阳应象大论曰：壮火食气，壮火散气，上为内障，此弱阴病也。其病初起时，视觉微昏，常见空中有黑花，神水淡绿色，次则视岐，睹一成二，神水淡白色。可为冲和养胃汤主之，益气聪明汤主之，千金磁朱丸主之，石斛夜光丸主之。有热者，泻热黄连汤主之。久则不睹，神水纯白色，永为废疾也。然废疾亦有治法，先令病者，以冷水洗眼如冰，气血不得流行为度，用左手大指、次指按定眼珠，不令转动，次用右手持鸭舌针，去黑睛如米许，针之令入，白睛甚浓，欲入甚难，必要手准力完，重针则破，然后斜回针首，以针刀刮之，障落则明。有落而复起者，起则重刮，刮之有至再三者，皆为洗不甚冷，气血不凝故也。障落之后，以绵裹黑豆数粒，令如杏核样，使病目垂闭，覆眼皮上，用软帛缠之，睛珠不得动移为度，如是五七日才许开视，视勿劳也。亦须服上药，庶几无失。此法治者五六，不治者亦四五。五脏之病，虚阳之病，六腑之病，弱阴之病，四者皆为阴弱不能配阳也。

　　学人慎之。

　　【青风内障证】视瞳神内有气色昏蒙，如晴山笼淡烟也。然自视尚见，但比平时光华，则昏 日进。急宜治之，免变绿色。变绿色则病甚而光没矣。阴虚血少之人，及竭劳心思、忧郁忿恚、用意太过者，每有此患。然无头风痰气夹攻者，则无此患。病至此亦危矣，不知其危而不急救者，盲在旦夕耳。（羚羊角汤、白附子丸、补肾磁石丸、羚羊角散、还睛散）。

　　【绿风内障证】瞳神气色浊而不清，其色如黄云之笼翠岫，似蓝靛之合藤黄，乃青风变重之证，久则变为黄风。虽曰头风所致，亦由痰湿所攻，火郁忧思忿怒之过。若伤寒疟疫热蒸，先散瞳神，而后绿后黄，前后并无头痛者，乃痰湿攻伤真气，神膏耗溷，是以色变也。盖久郁则热胜，热胜则肝木之风邪起，故瞳愈散愈黄。大凡病到绿风危极矣，十有九不能治也。一云此病初患则头旋，两额角相牵瞳人，连鼻鬲皆痛，或时红白花起，或先左而后右，或先右而后左，或两眼同发。或吐逆，乃肺之病。肝受热则先左，肺受热则先右，肝肺同病则齐发。先服羚羊角散，后服还睛散。

　　【黑风内障证】与绿风候相似，但时时黑花起。乃肾受风邪，热攻于眼。宜凉肾白附子丸、补肾磁石丸、还睛散。

　　【黄风内障证】瞳神已大，而色昏浊为黄也。病至此，十无一人可救者。

　　【银风内障证】瞳神大成一片，雪白如银。其病头风痰火人，偏于气忿怒郁，不得舒而伤真气，此乃痼疾。恐金丹不能为之返光矣。

　　【丝风内障证】视瞳神内隐隐然若有一丝横经，或斜经于内，自视全物亦有如碎路者。乃络为风攻，郁其真气，玄府有一丝之遏，故视亦光华有损。久而不治则变重，为内证之笃矣。

　　【乌风内障证】色昏浊晕滞气，如暮雨中之浓烟重雾。风痰人嗜欲太多，败血伤精，肾络损而胆汁亏，真气耗而神光坠矣。

　　【偃月内障证】视瞳神内上半边，有隐隐白气一湾，如新月覆垂向下也。乃内障欲成之候。成则为如银翳。脑漏人，及脑有风寒不足，阴气怫郁者患之。与偃月侵睛，在轮膜中来缓者不同。

　　【仰月内障证】瞳神下半边，有白气隐隐一湾，如新月仰而从下生向上也。久而变满，为如银内障。乃水不足，木失培养，金反有余，故精液亏而元气郁滞于络而为病也。

　　【如银内障证】瞳神中白色如银也。轻则一点白亮，如星似片；重则瞳神皆雪白而圆亮。圆亮者，一名圆翳内障，有仰月偃月变重为圆者，有一点从中起，视渐昏而渐变大不见者。乃郁滞伤乎太和清纯之元气，故阳光精华为其闭塞而不得发见。亦有湿冷在脑，脑油滴落而元精损，郁闭其光。非银风内障已散大而不可复收之比。年未过六十，及过六十而血气未衰者，拨治之，皆有复明之理。

　　【如金内障证】瞳神不大不小，只是黄而明莹。乃是元气伤滞所成，因而痰湿阴火攻激，故色变易。非若黄风之散大，不可医者。

　　【绿映瞳神证】瞳神乍看无异，久之专精熟视，乃见其深处隐隐绿色，自视亦渐觉昏眇，病甚始觉深绿，而变有气动之患。盖痰火湿热害及于清纯太和之元气也。久而不治，反有触犯者，为如金、青盲等证。其日中及日映红光处，看瞳神有绿色，而彼自视不昏者，乃红光烁于瞳神，照映黑红相射，而光映为绿之故，非绿色自生之谓。及春夏瞳神亦觉色微微绿莹者，乃肝胆清纯之正气，而视亦不昏，不可误认为此。但觉昏眇而瞳神绿色，明处暗处看之，皆一般气浊不清者，是此证也。

　　【云雾移睛证】谓人自见目外有如蝇蛇旗 ，蛱蝶绦环等状之物，色或青黑粉白微黄者，在眼外空中飞扬撩乱，仰视则上，俯视则下也。乃玄府有伤，络间精液耗涩，郁滞清纯之气，而为内障之证。其原皆属胆肾。黑者，胆肾自病。白者，因痰火伤肺，金之清纯不足。黄者，脾胃清纯之气有伤其络。盖瞳神乃先天元阳之所主，禀聚五脏之精华，因其内损而见其状。虚弱不足人，及经产去血太多，而悲哭太过，深思积忿者，每有此病。小儿疳证、热证、疟疾、伤寒日久，及目痛久闭，蒸伤精液清纯之气，亦有此患。幼而无知，至长始晓，气络已定，治亦不愈。

　　今人但见此证，则曰鬼神现像，反泥于禳祷而不求内治，他日病愈盛而状愈多，害成而不可救矣。

　　【圆翳内障证】黑睛上一点圆，日中见之差小，阴处见之则大，或明或暗，视物不明。医者不晓，以冷药治之，转见黑花。此因肝肾俱虚而得也。宜服皂角丸，合生熟地黄丸，及补肺散、补肾丸、镇肝丸、虎精丸、聚宝丸、化毒丸、青金丹、卷云膏。

　　【冰翳内障证】如冰冻坚实，傍观目透于瞳神内，阴处及日中看之，其形一同，疼而泪出。此因胆气盛，遂使攻于肝而得之。宜服七宝丸、皂角丸、合生熟地黄丸、通肝散、羊肝丸、泻肝丸、分珠散。

　　【滑翳内障证】有如水银珠子，但微含黄色，不疼不痛，无泪，遮绕瞳神。宜服皂角丸、生熟地黄丸、还睛丸、羊肝丸、黄连膏。

　　【涩翳内障】微如赤色，或聚或开，两傍微光，瞳神上如凝脂色，时复涩痛，而无泪出。宜服皂角丸、生熟地黄丸。

　　【散翳内障证】形如鳞点，或睑下起粟子而烂，日夜痛楚，瞳神最疼，常下热泪。宜服皂鱼丸、生熟地黄丸、八味还睛散。（四物汤、谷精散、磨风膏、宣肺汤、清金散、雄猪散）。

　　【浮翳内障证】上如冰光白色，环绕瞳神，初生目小 头，至黑珠上，不痒不痛，无血色相潮。宜服皂角丸、合生熟地黄丸。（宣肺汤、七宝散、白万膏、细辛散、川芎散。）

　　【沉翳内障证】白脏在黑水下，向日细视，方见其白，或两眼相传，疼痛则早轻夜重，间或出泪。宜服皂角丸、及生熟地黄丸。（灵宝丹、救睛丹、羊肝丸、美玉散、二和散）。上自圆翳以下七证，虽有治法，终难奏功，唯金针拨之为善。

