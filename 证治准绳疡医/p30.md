<!-- { "loadSidebar": true } -->
　　〔薛〕 按：此方理气清肺化痰之剂，若肺脉洪数无力者宜用。若兼发热作渴，脉洪数有力者，宜用如金解毒散，此证火克金为恶候，面赤者，亦不治。

　　卷之二　痈疽所兼诸证

　　胸痞

　　托里消毒散加减法 忿怒胸痞，肝气滞也，去三味加桔梗、山栀。如不应，暂用补中益气汤，加桔梗、枳壳。倦怠胸痞，中气虚也，去三味加参术、茯苓，如不应，暂用八珍汤加柴胡。

　　卷之二　痈疽所兼诸证

　　目斜视上

　　痈疽目斜视上，黑睛紧小，白睛青赤，肝挟火邪，宜用泻青丸。

　　泻青丸方当归（酒拌） 川芎 山栀仁（炒） 羌活 草龙胆（酒拌，炒） 防风 大黄（酒拌，炒，各等分）

　　上为细末，炼蜜丸，鸡头实大。每服一丸，煎淡竹叶汤化下，日进二三服。如泻去大黄，加荆芥，或用黄连泻心汤一二剂，亦可。

　　〔薛〕 按：前症七恶中之三恶也。若肝脉弦紧洪数者，最当。亦有目视不正，睛不了了，脉微或浮者，乃真气虚也，宜用大补之剂。夫泻青者，泻肝经之火邪也，肝属木其色青故耳。

　　卷之二　痈疽所兼诸证

　　四肢沉重

　　胃苓汤苍术（米泔浸炒，二钱） 浓朴（姜制） 陈皮 甘草（炙） 白术（炒，各一钱） 茯苓（一钱七分） 泽泻木香 白芍药（炒，各一钱） 官桂（五分） 淡竹叶（二十片）

　　作一剂。水二盅，姜三片，枣二枚，煎八分，食前服。

　　按：前证七恶中之五恶也。服而若脾气醒，湿气除，宜用参苓白术散之类，多服恐导损津液。

　　参苓白术散人参 茯苓 白术（炒） 莲肉（去心） 缩砂仁（炒，杵） 薏苡仁（炒） 山药（各二两）

　　桔梗（炒） 甘草（炙） 白扁豆（去皮，姜汁浸炒，各一两）

　　上为细末。每服二钱，用石菖蒲煎汤调下。

　　卷之二　痈疽所兼诸证

　　寒热往来

　　托里消毒散加减法 口苦寒热往来，肝火血虚也，去三味加柴胡、熟地。因怒寒热往来，肝火气虚也，加柴胡、黄芩。如不应，暂用八珍汤，加炒山栀、炒酸枣仁、酒炒黑龙胆草。体倦寒热往来，肝脾气滞也，去三味加参 、归术。如不应，暂用补中益气汤。

　　内热晡热，或寒热往来，阴血虚也，去三味加芎归、牡丹皮、柴胡。如不应，暂用八珍汤，加牡丹皮。畏寒或寒热往来，胃气虚也，去三味加参苓、白术、升麻。如不应，暂用补中益气汤。胁痛痞满，或寒热往来，肝气滞也，去三味加青皮、木香。如不应，属气血虚也，更加芎归、参术。若妇人劳役恚怒，或适经行，发热谵语，或夜间热甚，乃热入血室也，去三味加生地、丹皮、柴胡。如不应，暂用加味四物汤。

　　卷之二　痈疽所兼诸证

　　厥逆

　　加减托里消毒散 治四肢逆冷，乃肾气虚寒也，去三味加桂附，仍佐以八味丸。

　　卷之二　痈疽所兼诸证

　　面目浮肿

　　痈疽声嘶色败，唇鼻青赤，面目浮肿，宜调胃白术散。

　　调胃白术散白术（炒） 茯苓（各二钱） 陈皮 白芍药（炒） 槟榔 泽泻（各一钱） 木香（五分）

　　作一剂。水二盅，姜三片，煎八分，食后服。如肿不退，加白术（炒） 枳实（麸炒，各一钱）

　　〔薛〕 按：前症乃七恶也用此方。若湿除气少退，用六君子汤、参苓白术散之类，大便不实尤效。再用槟榔、木香，恐伤真气也，亦有真气虚而致前症者，尤不宜用二药。

　　卷之二　痈疽所兼诸证

　　阳气脱陷

　　〔薛〕 疮疡阳气脱陷，或因克伐之剂，或因脓血太泄，或因吐泻之后，或因误而入房，若发热头痛，小便淋涩，或滑数便血，目赤烦喘，自汗发热，气短头晕，体倦热渴，意欲饮水投水，恶寒憎寒，身热恶衣，扬手掷足，汗出如水，腰背反张，郑声不绝，此无根虚火之假热症。若畏寒头痛，咳逆呕吐，耳聩目蒙，小便遗难，泻利肠鸣，里急腹痛，玉茎短缩，冷汗时出，齿牙浮动，肢体麻痹，或厥冷身痛，或咬舌啮唇，舌根强硬，此阳气脱陷之真寒证，皆勿论其脉，勿论其疮，但见一二，急用参附汤补之，多有复生者。大凡溃后劳役，元气亏损，或梦遗精脱，或滑数便血，或外邪乘之，或误用寒凉，气血脱陷而致斯症，治以前药，亦有复生者。内翰，杨皋湖，孟夏患背疽，服克伐之剂，二旬余矣，漫肿坚硬，重如负石，隔蒜灸五十余壮，背遂轻，以六君加砂仁二剂，涎沫涌出，饮食愈少，此脾虚阳气脱陷。剂用温补，反呕不食，仍用前药作大剂，加附子、姜桂。又不应，遂以参 各一斤，归术、陈皮各半斤，附子一两，煎服，三日而尽，流涎顿止，腐肉顿溃，饮食顿进，再用姜桂等药托里健脾，腐脱而疮愈矣。少参史南湖之内，夏患疽不起发，脉大而无力，发热作渴，自汗盗汗，用参 大补之剂，益加手足逆冷，大便不宽，喘促时呕，脉微细按之如无，惟太冲不绝，仍以参 、白术、当归、茯苓、陈皮计斤许，加附子五钱，水煎两盅作一服，诸证顿退，脉息顿复，翌日疮起而溃，仍用前药四剂后，日用托里药，调理两月余而消。一妇，卧床十三年矣。遭回禄，益加忧郁，明年三月，右肩下发一块， 肿如瓯，中赤外白，先用凉药一剂，不解，次用十宣散四剂，加痛略红，迎医视之，连投参 、丁桂、防芷之剂，脓溃云无恙矣，辞去。眩晕呕逆，恶寒战栗，顶陷脓清。偶检《外科发挥》，发背门云：若初起一头如黍，不肿不赤，烦躁便秘，四五日间，生头不计其数，疮口各如含一粟，名曰莲房发云云。始骇为恶症，治法虽详，不谙于行，迎薛至，诊云：辛凉解散，气血两虚者忌之，连投参 、归术、地黄、姜附大剂，肿高脓稠，兼 乌金膏数日，果腐落，筋如脂膜者数片，人参每服至八钱，日进二服，逾两月平复。

　　附子理中汤 治疮疡脾胃虚寒，或误行攻伐，手足厥冷，饮食不入，或肠鸣腹痛，呕逆吐泻。

　　附子 人参 茯苓 白芍药（各三钱） 白术（四钱）

　　上水煎服。

　　姜附汤 治疮疡真阳亏损，或误行汗下，或脓血出多失于补托，以致上气喘急，自汗盗汗，气短头晕。

　　人参 附子（炮去皮脐各一两） 干姜（炮） 白术（各五钱）

　　上作二剂。水煎服。

　　参附汤 治失血过多，或脓瘀大泄，或寒凉汗下，真阳脱陷，上气喘急，自汗盗汗，气短头晕等症，急服以救元气，缓则不治。

　　人参（一两） 附子（炮，去皮脐，五钱）

　　上姜五片，水煎服。不应，倍之。

　　卷之二

　　内痈

　　《素问》曰：肝满、肾满、肺满皆实，即为肿。（王注云：满谓脉气满实，肿谓痈肿。）肺之痈，喘而两 满。（仲景云：肺痈吐脓如米粥，咽燥振寒。） 肝痈两 满，卧则惊，不得小便。

　　肾痈脚下至小腹满。（大奇论林亿云：脚下当作 下。《千金》云：肠痈之为病，小腹肿强，按则痛便数，似淋。仲景云：肠痈小腹痞坚，盖小腹痛而痞坚者肾痈也，小便数而似淋者肠痈也，即肺痈肝痈之属。）

　　胃脘痈，人迎脉逆而盛。（全文见后胃脘痈条。）

　　辨脏腑内疮中府隐隐痛者肺疽，其上肉微起者肺痈。

　　巨阙隐隐痛者心疽，其上肉微起者心痈。

　　期门隐隐痛者肝疽，其上肉微起者肝痈。

　　章门隐隐痛者脾疽，其上肉微起者脾痈。

　　京门隐隐痛者肾疽，其上肉微起者肾痈。

　　中脘隐隐痛者胃疽，其上肉微起者胃痈。

　　天枢隐隐痛大肠疽，其上肉微起大肠痈。

　　丹田隐隐痛三焦疽，其上肉微起三焦痈。

　　关元隐隐痛小肠疽，其上肉微起小肠痈。

　　怀忠丹 治内痈有败脓败血，腥秽殊甚，所致脐腹冷痛，用此推脓下血。

　　白芷 单叶红蜀葵花根（各一两） 白矾（枯） 白芍药（各五钱）

　　上研为末，熔黄蜡丸，如梧子大。空心，米汤下三十丸推脓下血，出尽后服十宣散补之。忌发物。（又方猪膏煎鲫鱼食，治肠痈。又方以鳖甲烧存性末，服之。）

　　卷之二　内痈

　　肺痈

　　丹溪云：痈疽发于内者，肺痈、肝痈、肾痈、肠痈、囊内痈、附骨痈，惟肺痈须先解表，今表而出之。

　　《千金》咳唾脓血，其脉数实者，为肺痈。若口中咳，即胸中隐痛，脉反滑数，此肺痈也。问曰：病者咳逆，何以知其肺痈，当有脓血，吐之则死，其脉何如？曰：寸脉微而数，微为风，数为热，微则汗出，数则恶寒，风中于卫，呼气不入，热逼于荣，吸气不出，风伤皮毛，热伤血脉，风舍于卫，其人则咳，口干喘满，咽燥不渴，多吐浊沫。时时振寒，热之所过，血为凝滞，蓄结痈脓，吐如米粥，始萌可救，脓成则死。问曰：振寒发热，寸脉滑数，其人饮食起居如故，此为痈肿。医反不知，以伤寒治之，不应。何以知有脓，脓之所在，何以别知其处？师曰：假令脓在胸中者，为肺痈，其脉数，咳吐有脓血。设脓未成，其脉自数。紧去但数，为脓已成也。

　　〔薛〕 夫肺者五脏之华盖也，处于胸中，主于气，候于皮毛，劳伤气血，腠理不密，外邪所乘，内感于肺；或入房过度，肾水亏损，虚火上炎；或醇酒炙爆，辛辣浓味，熏蒸于肺；或咳唾痰涎，汗下过度，重亡津液之所致也。其候恶风咳嗽，鼻塞项强，胸胁胀满，呼吸不利，咽燥作渴，甚则四肢微肿，咳唾脓血。若吐痰臭浊，脓血腥秽，胸中隐隐微痛，右手寸口脉数而实者，为肺疽。若唾涎沫而无脓，脉数而虚者，为肺痿也。若咳嗽喘急者，小青龙汤。咳嗽胸胀者，葶苈大枣泻肺汤。咳脓腥浊者，桔梗汤。咳喘短气，或小便短少者，佐以参 补肺汤。体倦食少者，佐以参术补脾汤。咳唾痰壅者，肾虚水泛也，六味地黄丸。口干咽燥者，虚火上炎也，加减八味丸。此症皆因脾土亏损，不能生肺金，肺金不能生肾水，故始萌则可救，脓成则多死。若脉微紧而数者，未有脓也。紧甚而数者，已有脓也。《内经》曰：血热则肉败，荣卫不行，必将为脓。大凡肺疮咳唾脓血，久久如粳米粥者难治。若唾脓而不止者，亦不可治也。其呕脓而自止者自愈。其脉短而涩者自痊。面色当白而反赤者，此火之克金，皆不可治。苟能补脾肺，滋肾水，庶有生者。但恐专攻其疮，脾胃益虚，鲜有不误者矣。

