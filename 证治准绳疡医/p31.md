<!-- { "loadSidebar": true } -->
　　丹溪治一少妇，胸膺间，溃一窍，脓血与口中所咳相应而出，以参 、当归，加退热排脓等药而愈。一云：此因肺痿所致。项彦章治一人，病胸膈壅满，昏不知人，项以杏仁、薏苡之剂，灌之立苏；继以升麻、桔梗、黄 ，消其脓，服之逾月瘳。项所以知其病者，以阳明脉浮滑，阴脉不足也，浮为火而滑为血聚，始由风伤肺，故结聚客于肺，阴脉之不足，则过于宣逐也，诸气本乎肺，肺气治则出入易，菀陈除，故行其肺气而病自己。汪石山治一妇，年近三十，形色瘦白，素时或咳嗽一两声，月水或前或后，夏月取凉，遂咳甚不能伏枕者月余，嗽痰中或带血，或兼脓，嗽急则吐食。医用芩连、二陈不效，复用参 等补药病重。汪视左脉浮滑，右脉稍弱而滑，幼伤手腕，掌不能伸，右脉似难凭矣。乃以左脉验之，恐妊兼肺痈也。遂以清肺泄肺之剂进之，三服而能着枕，痰不吐，脓不咯，惟时或恶阻。汪曰：此妊之常病也，教用薏苡仁、白术、茯苓、麦冬、黄芩、阿胶煎服，病减。月余复为诊脉，皆稍缓而浮，曰：热已减矣，但吐红太多，未免伤胃，教用四君子加陈皮、黄芩、枳壳，煎服调理。妊至六月，食鸡病作，却鸡而愈。至九月病又复作，声哑，令服童便犹安。汪曰：产后病除，乃是佳兆，病若复作，非吾所知。月足而产，脾胃病作加泄，竟不救。薛立斋治一儒者，患肺痈，鼻流清涕，咳唾脓血，胸膈作胀，此风邪外伤也。先用消风散加乱发灰二服而鼻利，又用四君加芎归，及桔梗汤而愈。后因劳役，咳嗽吐脓，小便滴沥，面色黄白，此脾土不能生肺金，肺金不能生肾水也。用补中益气汤、六味地黄丸而愈。一儒者，原素善饮，咳脓项强，皮肤不泽，此脾肺气虚，外邪所乘而成肺痈也。先用桔梗汤，后用人参补肺汤而痊。一男子，咳唾痰脓，胸腹膨胀，两寸与右关脉皆洪数，此火不能生土，而土不能生金也。用桔梗汤为主，佐以补中益气汤而愈，一人不时咳嗽，作渴自汗，发热便数，自用清肺降火，理气渗利之剂，服之反小便不通，面目赤色，唇裂痰壅，脾肺肾三脉浮大，按之而数，此足三阴亏损，不能相生，当滋化源，否则成痈矣。不信，仍用分利之药，后果患肺痈，余用桔梗汤，及六味丸而愈。一男子面赤吐脓，发热作渴，烦躁引饮，脉洪数而无伦次，先用加减八味丸加麦门，大剂一服，热渴顿止即熟睡。良久觉而神爽索食，再剂诸症顿减，仍用前药更以人参五钱，麦门二钱五分，五味二钱，水煎代茶饮，日一剂月余而安。此证面赤者，当补肺肾；面白者，当补脾肺，治者验之。一妇，素血虚发热咳嗽，或用痰火之剂后，吐脓血面赤，脉数甚，势甚危，此脓成而血气虚也，余用八珍汤以补元气，用桔梗汤以治肺症，脉症渐愈。一妇感冒风寒，或用发表之剂，反咳嗽喘急，饮食少思，胸膈不利，大便不通，右寸关脉浮数，欲用通利之剂。余曰：此因脾土亏损，不能生肺金，若更利之，复耗津液，必患肺痈矣。不信，仍利之，虚证悉至，后果吐脓。予朝用益气汤，夕用桔梗汤各数剂，吐脓渐止。又朝仍用前汤，夕用十全大补汤，各五十余剂，喜其善调理获愈。一妇咳嗽吐痰，胸膈作痛，右寸关浮滑，项下牵强，此脾胃积热成痰，非痈患也，以二陈汤加山栀、白术、桔梗，治之而痊。一妇素血虚内热，时咳甲辰孟冬，两尺浮洪。余曰：当防患肺症。丙午孟春，果咳嗽，左右寸脉洪数，此心火刑克肺金而成肺痈也，脓已成矣，夏令可忧。余用壮水健脾之剂稍愈，彼不慎调摄，果殁于仲夏。

　　小青龙汤 治肺受风寒，咳嗽喘急。

　　半夏（汤泡七次，二两半） 干姜（炮） 细辛 麻黄（去节） 肉桂 芍药 甘草（炙，各三两） 五味子（蜜拌、炒，二两）

　　上每服五钱，姜水煎服。

　　葶苈大枣泻肺汤 治肺痈，喘不得卧。

　　葶苈（炒黄，研细，丸如弹大） 大枣（十二枚）

　　水三升，入枣先煮取二升。去枣入葶苈，又煮一升，顿服之。又曰：治肺痈胸满胀，一身并面目浮肿，鼻塞清涕出，不知香臭酸辛，咳逆上气，喘鸣迫塞，用前方三日一剂，可至三四剂，须先与小青龙汤一剂，乃与之。

　　桔梗汤 治咳而胸满振寒，脉数咽干，不渴，时出浊唾腥臭，久久吐脓如粥者，肺痈也。

　　桔梗 甘草（炙，各一两）

　　用水三升，煮取一升，去滓，分温再服，则吐脓血也。亦治喉痹。《三因》甘草倍之，每四钱名四圣散。《千金》亦名桔梗汤，用桔梗三两，甘草二两，服后必吐脓血。

　　苇茎汤 治肺痈。又云：一本，治咳有微热烦满，心胸甲错。

　　苇茎（三升，切） 薏苡仁（半升） 冬瓜仁（半升） 桃仁（五十枚，去皮）

　　用水一斗，先煮苇茎得五升，去滓，入诸仁煮取二升，分温五服，当吐如粥。（《千金》云：肺痈当吐脓血。苇茎即汀洲间，芦荻之粗种也。）

　　加味消风散 治吐脓血，如肺痈状，口臭，他方不应者，宜消风散，入男子发灰，研细入和之，清米饮下，可除根，只两服。亦治吐血。（消风散方：荆芥、川芎、羌活、人参、茯苓、僵蚕、防风、藿香、蝉蜕各二钱，浓朴、陈皮各半两，为末是也。）

　　韦宙独行方 治心胸甲错为肺痈，黄昏汤主之。

　　用夜合皮，掌大一片。水三升，煮取二升，分再服。（夜合树按：《本草》即乌农树也。）

　　上肺痈证治要略，以小青龙汤先与一剂，乃行气取脓之药，将以解表之风寒邪气，此治肿疡之例也，后以韦宙方终之者，将以补里之阴气，此治溃疡之例也。（以上六方，皆丹溪所集。）

　　如圣丸（梅师） 治风热毒瓦斯上攻，咽喉痛痹，肿塞妨闷，及肺痈喘嗽唾脓血，胸满振寒，咽干不渴，时出浊沫，气臭腥秽，久久咯脓，状如米粥。

　　樟脑（另研） 牛黄（另研） 桔梗 甘草（生用，各一钱）

　　为细末，炼蜜丸，每两作二十丸，每用一丸，噙化。

　　济生桔梗汤 治肺痈心胸气塞，咳嗽脓血，心神烦闷，咽干多渴，两足肿满，小便赤黄，大便多涩。用桔梗、贝母、川归、栝蒌仁、枳壳、薏苡仁、桑白皮、防风，以上各一两；生甘草、杏仁、蒸百合，各半两，黄 一两半。上修事 咀。每服四钱，水一碗半，生姜五片。煎至八分，去滓服。若大便秘加大黄，小便秘加木通。

　　仲景桔梗白散 治咳而胸满振寒，脉数，咽干不渴，时出浊唾腥臭，久久吐脓如米粥者，为肺痈。

　　桔梗 贝母（各三分） 巴豆（去皮，炒研如脂，一分）

　　上三味为散。强人饮服半钱匕，羸者减之。病在膈上者，吐脓血，膈下者泻出。若下多不止，饮冷水一碗则定。（此亦要略方，丹溪不删采用之者，必有微意存焉。）

　　肺痈，《医垒元戎》搜风汤吐之。

　　牡丹散（《本事》） 治肺痈吐脓血作臭，胸乳间皆痛。

　　牡丹皮 赤芍药 地榆 苦梗 薏苡仁 川升麻 黄芩 生甘草（各一钱半）

　　上作一服，水二盅，煎至一盅，食远服。一方，无黄芩，加生姜煎，名升麻汤。

　　如金解毒散 治肺痈。

　　桔梗（一钱） 甘草（一钱半） 黄连（炒） 黄芩（炒） 黄柏（炒） 山栀（炒，各七分）

　　作一剂。水二盅，煎八分，作十余次呷之，勿急服。

　　〔薛〕 按：此方乃降火解毒之剂也，发热烦渴，脉洪大者，用之俱效，若脉数咳痰腥臭，或唾脓瘀，宜用桔梗汤。大抵肺痈之证，肺脉洪大，或吐脓不止者难治。脓自止，脉短涩者自愈。面赤火克金也不治。

　　桔梗汤 治男妇咳而胸膈隐痛，两脚肿满，咽干口燥，烦闷多渴，时出浊唾腥臭，名曰肺痈，小便赤黄，大便多涩。

　　桔梗 贝母 当归（酒浸） 栝蒌仁 枳壳（麸炒） 薏苡仁（微炒） 桑白皮 防己（去粗皮）

　　甘草节（各一两） 百合（蒸） 黄 （各一两半） 北五味子 甜葶苈 地骨皮 知母 杏仁（各半两）

　　上锉碎。每服四钱，水一盏半，生姜三片，煎七分，不拘时温服。咳者加百药煎，热加黄芩，大便不利加煨大黄少许，小便涩甚加木通、车前子煎，烦燥加白茅根煎。咳而疼甚，加人参、白芷煎。

　　四顺汤 治肺痈吐脓，五心烦热，壅闷咳嗽。

　　贝母（去心） 紫菀（去苗土） 桔梗（炒，各一两） 甘草（炙、锉，半两）

　　上捣筛。每服三钱，水一盏，煎五七沸，去滓，不拘时稍冷服。如咳嗽甚，加去皮尖、杏仁三枚同煎，小儿量减。

　　治肺痈方上用薏苡米为末，糯米饮调下，或入粥内煮吃亦可。一方，用水煎服，当下脓血便愈。

　　泻白散 治肺痈。

　　桑白皮（炒，二钱） 地骨皮 甘草（炙） 贝母（去心） 紫菀 桔梗（炒） 当归（酒拌，各一钱） 栝蒌仁（一钱半）

　　作一剂。水一盅，姜三片，煎八分，食远服。

　　〔薛〕 按：此方乃泻肺邪消毒之剂也。若喘咳唾痰沫，肺脉浮数者，用之有效。如脉大发热作渴，宜用解毒散解之，而后用此剂。其或唾脓之际宜排脓，如唾脓后及脉将安宜补肺，初起胸膈胀满，喘急咳嗽，宜发散表邪。

　　济主排脓汤 治肺痈得吐脓后，以此排脓补肺。生绵黄 二两，细末。每二钱，水一碗，煎五分服。肺痈收敛疮口，上有合欢树皮、白蔹，煎汤饮之。

　　排脓散 治肺痈吐脓后，宜服此补肺。

　　黄 （盐水，拌炒） 白芷 五味子（炒、杵） 人参（各等分）

　　为细末。每服三钱，食后，蜜汤调下。

　　宁肺汤 治咳嗽唾脓自汗，上气喘急，用此补肺及治荣卫俱虚，发热自汗。

　　人参 当归（酒拌） 白术 熟地黄 川芎 白芍药 甘草（炙） 五味子（捣） 麦门冬（去心）

　　桑白皮（炙） 阿胶（蛤粉炒，各一钱） 白茯苓（一钱）

　　作一剂。水二盅，姜三片，煎八分，食后服。

　　人参补肺汤 治肺症咳喘短气，或肾水不足，虚火上炎，痰涎涌盛，或吐脓血，发热作渴，小便短涩。

　　人参 黄 白术 茯苓 陈皮 当归（各一钱） 山茱萸肉 山药（各二钱） 麦门冬（七分）

　　甘草（炙） 五味子（各五分） 熟地黄（自制，一钱半） 牡丹皮（八分）

　　上姜枣，水煎服。

　　人参平肺散 治心火克肺，传为疽痿，咳嗽喘呕，痰涎壅盛，胸膈痞满，咽嗌不利。若因肝木太过而致，当补肺。若因肾水不足而患，当补脾肺。若因心火旺而自病，当利小便。

