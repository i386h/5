<!-- { "loadSidebar": true } -->
　　芙蓉敷方 治腮颔肿痛，或破成疮。

　　芙蓉叶（不拘多少）

　　上捣烂敷之，以帛扎定，日一换。

　　神效方 治 腮，及痈疽发背，疮疖等证。

　　赤小豆（为细末）

　　以新汲水调敷疮上，及四边赤肿处，干则再敷之。

　　卷之三　面部（二）

　　面疮

　　或问：面游风毒何如？曰：此积热在内，或多食辛辣浓味，或服金石刚剂太过，以致热壅上焦，气血沸腾而作，属阳明经。初觉微痒，如虫蚁行，搔损则成疮，痛楚难禁，宜服黄连消毒散去人参，加薄荷、栀子，及活命饮加桔梗、升麻。紫金丹、乌金散选用。外用祛风润肌之剂敷之。

　　治面部生疮，或鼻脸赤风刺、粉刺，用尽药不效者，惟此药可治，神妙不可言。每以少许，临卧时洗面令净如面油，用之数日间，疮肿处自平，赤亦自消。如风刺、粉刺一夕见效，仍涂药，勿近眼处。

　　生硫黄 香白芷 栝蒌仁 腻粉（各半钱） 全蝎（七枚） 蝉蜕（五枚，洗） 芫青（七枚，去足翅）

　　上为细末，麻油、黄蜡约度，如合面油法，火熬溶，取下离火，入诸药在内，每用少许，涂面上。

　　〔山〕 面疮，水调平胃散涂之。

　　〔千〕 治脸上热疮涎出，以蒲黄敷上瘥。

　　〔东〕洗面药方 治面有 点，或生疮及粉刺之类，并去皮肤燥痒垢腻，润泽肌肤。

　　皂角（三斤，去皮弦子，另捣） 糯米（一升二合） 绿豆（八合，拣净，另捣） 楮实子（五两）

　　三柰子 缩砂（连皮，半两） 白芨（二两，肥者，锉） 甘松（七钱） 升麻子（半两） 白丁香（五钱，腊月收拣净）

　　上七味同为细末讫，和绿豆、糯米粉，及皂角末一处搅匀，用之效。

　　面油摩风膏麻黄（五钱） 升麻 防风（各二钱） 当归身 白芨（各一钱） 羌活（去皮，一两） 白檀香（五分）

　　上以绵裹定前药，于银石器中，用油五两，同熬得所，澄清去渣，以黄蜡一两，再煎熬为度。

　　莹肌如玉散白丁香 白蒺藜 白牵牛 白芨 白蔹 小椒（各一两） 香白芷（七钱） 当归梢 升麻（各半两） 楮实子（四钱） 白茯苓（三钱） 白附子（二钱半） 麻黄（去节，二钱） 连翘（一钱半）

　　上为细末。每用半钱，多少洗之。

　　涂 黯不令生疮猪苓 麻黄 桂枝 白蒺藜 白附子 连翘 防风 香白芷 白蔹 当归身 升麻根 白芨上等分为细末。洗面用之，临卧唾调少许，涂面上。

　　〔肘〕 疗面多 黯，如雀卵色。以 羊胆（一枚），酒（二升），煮三沸涂拭之，三日瘥。

　　治面上粉刺，捣菟丝子绞汁涂之。

　　〔竹〕白附丹 治男子妇人，面上黑斑点。

　　白附子（一两） 白芨 白蔹 自茯苓 密陀僧 白石脂 定粉（各等分，研细）

　　上为细末。用洗面药洗净。临睡用人乳汁，如无，用牛乳或鸡子清调和丸，如龙眼大。逐旋用温浆水磨开，敷之。

　　白附子散 治面上热疮似癣，或生赤黑斑点。

　　白附子 密陀僧 茯苓 白芷 定粉（各等分）

　　上为末。先用萝卜煎汤洗面净；后用羊乳调，至夜敷患处，次早洗去效。

　　祛风白芷散 治面上风癣疮。

　　白芷（三钱） 黄连 黄柏 黄丹（各二钱） 茯苓（一钱五分） 轻粉（一钱）

　　上为细末。用油调搽癣疮上，或加孩儿茶二钱，麝香二分亦可。

　　卷之三　面部（二）

　　牙叉发

　　《鬼遗》云：左右牙叉骨接处发痈疽，肿处胀攻骨及牙关，张口不得。因诸风热上攻，或多食烧炙之物所为，或因患牙痈，即从牙缝中破出脓血，切忌外风水触犯。按：此系阳明经郁热，治宜清胃散、甘露饮、防风通圣、凉膈之属，量虚实表里用之。若服寒凉过多，火不归源者，服理中之属，佐以姜附始安。

　　卷之三　面部（二）

　　承浆痈

　　或问：地角下生疽何如？曰：是名颏痈，属阳明胃经积热所致。用白芷升麻汤、活命饮，加升麻、桔梗，更服紫金丹汗之。壮实者，一粒金丹下之。

　　卷之三　耳部（三）

　　耳发

　　或问：耳叶生疽何如？曰：是名耳发疽，属手少阳、三焦经风热所致。六七日渐肿，如胡桃或如蜂房之状，或赤或紫热如火，痛彻心是也。十日刺出黄白脓者生，刺之无脓，时出鲜血，饮食不下，神昏狂躁者死。小儿耳窍旁生者，相传指月而生，恐未必然，大抵风湿热毒成疳，故名月蚀疳疮。

　　水银膏 治月蚀疮多在两耳上及窍傍，随月虚盈。

　　水银（二钱半） 胡粉（研） 松脂 黄连（去须，为末，各半两） 猪脂（四两）

　　上先熬猪脂令沸，下松脂诸末及水银，搅令匀，瓷盒盛，先以盐汤洗净疮，涂敷，日三五度。

　　胡粉散 治月蚀疮。

　　胡粉（炒微黄） 白矾（ ） 虢丹（ ） 黄连（净） 轻粉（各二钱） 胭脂（一钱） 麝香（少许）

　　上为末。先以温浆水入盐，洗拭后掺药，如疮干，麻油调敷。

　　卷之三　耳部（三）

　　耳内疮

　　或问：耳中生毒何如？曰：耳中所患不同，皆由足少阴、手少阳二经，风热上壅而然。其证有五：曰停耳，亦曰耳湿，常出黄脓。有耳风毒，常出红脓。有缠耳，常出白脓。有耳疳，生疮臭秽。有震耳，耳内虚鸣，常出清脓。虽有五般，其源一也，皆不寒热。

　　有耳蕈、耳痔，则不作脓，亦不寒热，外无臃肿，但耳塞不通。以上缠绵不已，令人耳聋，活命饮、黄连消毒饮治之。若寒热间作，内外红肿疼痛日增者，为耳痈，用活命饮加升麻、桔梗、紫金丹、乌金散；壮实者，一粒金丹下之。若寒热大作，痛楚难禁者疔也，作疔治之。

　　〔东垣〕黍粘子汤 治耳内痛，生疮。

　　桔梗（半两） 柴胡 黄 （各三分） 连翘 黄芩 黍粘子 当归梢 生地黄 黄连（各二分） 蒲黄 甘草（炙） 草龙胆 昆布 苏木 生甘草（各一分） 桃仁（一钱） 红花（少许）

　　上件锉如麻豆大。作一服，水二大盏，煎至一盏。去渣；少热服，食后，忌寒药利大便。

　　〔罗〕 治耳内生疮者，为足少阴是肾之经也，其气通于耳，其经虚，风热乘之随脉人于耳，兴气相搏，故令耳门生疮也，曾青散主之。

　　曾青散 治耳内有恶疮。

　　雄黄（七钱） 曾青（半两） 黄芩（二钱半）

　　上件捣为细末，研匀。每用少许纳耳中。有脓出，即以绵杖子拭干用之。

　　黄连散黄连（半两） 白矾（枯，七钱半）

　　上捣为细末。每用少许，绵裹纳耳中。

　　余详杂病第八，耳门。

　　卷之三　耳部（三）

　　耳根毒

　　或问：耳根结核何如？曰：是名耳根毒。状如痰核，按之不动而微痛，属足少阳胆经，兼三焦经风热所致。用活命饮加升麻、柴胡，水酒煎服，或乌金散汗之。壮实者，一粒金丹下之；老弱者，黄 内托散、十宣散托之。一人劳倦，耳下 肿，恶寒发热，头疼作渴，右脉大而软，当服补中益气汤。彼自用药发散，遂致呕吐，始信。予用六君子汤，更服补中益气汤而愈。大抵内伤荣卫失守，皮肤间无气滋养，则不任风寒，胃气下陷，则阳火上冲，气喘发热头痛，脉大，此不足证也，误作外感表实而反泻之，宁免虚虚之祸。

　　东垣云：内伤右脉大。外感左脉大。当以此别之。按：左脉大属外感，此亦难凭，必须察形观色审证，参之以脉，乃得不误。丹溪治一老人，饥寒作劳，患头疼发热，恶寒骨节疼，无汗妄语，脉洪数而左甚，治以参、 、归、术、陈皮、甘草，每帖加附子一片，五帖而愈。又一少年，九月间发热头痛，妄语大渴，形肥脉数大左甚，以参、术君，茯、芍臣， 佐，附一片使，盖人肥而脉左大于右事急矣，非附则参、 无捷效，五十帖大汗而愈。此皆左脉大，丹溪悉以内伤治之。若根据东垣认作外感，宁不杀人。 一妇耳下肿痛，发寒热，与荆防败毒散四剂，表证悉退，以散肿溃坚汤数剂，肿消大半，再以神效栝蒌散四剂而平。 一人肝经风热，耳下肿痛发热，脉浮数，以薄荷丹治之而消。 一妇因怒，耳下肿痛，以荆防败毒散加连翘、黄芩，四剂而愈。尝治此旬日不消者，以益气血药及饮远志酒井效，无脓自消，有脓自溃。一妇因怒，耳下 痛，头痛寒热，以荆防败毒加黄芩，表证悉退。但饮食少思，日晡发热。东垣云：虽有虚热不可大攻，热去则寒起，遂以小柴胡加地骨皮、芎、归、苓、术、陈皮十余帖而愈。次年春复肿坚不溃，用八珍汤加香附、柴胡、地骨皮、桔梗，服至六七帖，以为延缓，仍服人参败毒散，热愈盛，又服流气饮则盗汗发热，口干食少，至秋复求诊视，气血虚极，辞之果殁。一人每怒耳下肿，或胁作痛，以小柴胡汤加青皮、红花、桃仁四剂而愈。 一女性急好怒，耳下常肿痛，发寒热，肝脉弦急，投小柴胡加青皮、牛蒡子、荆芥、防风而寒热退，更以小柴胡汤对四物数剂而肿消。其父欲除病根，予谓：肝内主藏血，外主荣筋。若恚怒气逆则伤肝，肝主筋，故筋蓄结而肿，须要自加调摄，庶可免患。否则肝迭受伤，不能藏血，血虚则难瘥矣。后不戒，果结三核，屡用追蚀，不敛而殁。 一人远途劳倦，发热，脉大无力，耳下患肿，此劳损也，宜补中益气、养荣汤，自然热退肿消。彼不听，服降火药及必效散，果吐泻不食而死。夫劳倦损气，气衰则火旺，火乘脾土，故倦怠而热，此元气伤也。丹溪曰：宜补形气，调经脉，其疮自消，不可汗下。若不详脉症。经络受病之异。

　　而辄用峻厉之剂，鲜不危矣。

　　卷之三　耳部（三）

　　耳后疽（参发颐）

