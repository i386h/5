<!-- { "loadSidebar": true } -->
　　或问：耳后一寸三分生疽，古云不治之证。今有一人，年二十四岁，耳后结块如拳，肉色不变，亦不甚痛，七日不食何如？曰：此名耳后毒，非瘿也，隔蒜灸之；活命饮加柴胡、桔梗、升麻，八阵散下之愈。 张通府，耳后发际，患肿一块无头，肉色不变，按之微痛，彼谓痰结，脉软而时见数。经曰：脉数不时见，疮也，非痰也。仲景云：微弱之脉，主血气俱虚，形精不足。又曰：沉迟软弱，皆宜托里，遂用参、 、归、术、川芎、炙甘草以托里，少加金银花、白芷、桔梗以消毒，彼谓不然。内饮降火消痰，外贴凉药，觉寒彻脑，患处大热，头愈重，食愈少，复请治，以四君子加藿香、炮干姜数剂，食渐进，脓成刺之，更以十全大补汤去桂，灸以豆豉饼，又月余而愈。 罗宗伯，耳后发际患毒 痛，脉数，以小柴胡加桔梗、牛蒡子、金银花，四剂而愈。 一人耳后患毒，脉证俱实，宜用内疏黄连汤，彼此严冬不服寒剂，竟至不起。 一人耳后寸余发一毒，名曰锐疽。 痛寒热，烦躁喜冷，此胆经蕴热而然。先用神仙活命饮一剂，势减二三，时值仲冬，彼惑于用寒远寒之禁。自用十宣、托里之药，势渐炽，耳内脓溃，喉肿闭，药不能下而殁。

　　卷之三　耳部（三）

　　总论

　　〔薛〕 耳疮属手少阳三焦经，或足厥阴肝经，血虚风热，或肝经燥火风热，或肾经虚火等因。若发热 痛，属少阳、厥阴风热，用柴胡栀子散。若内热痒痛，属前二经血虚，用当归川芎散。若寒热作痛，属肝经风热，用小柴胡汤加山栀、川芎。若内热口干，属肾经虚火，用加味地黄丸，如不应，用加减八味丸，余当随证治之。 文选姚海山，耳根赤肿，寒热作痛，此属三焦风热也，但中气素虚，以补中益气加山栀、炒黄芩、牛蒡子治之而愈。 一儒者，因怒，耳内作痛出水，或用祛风之剂，筋挛作痛，肢体如束，此肝火伤血也，用六味丸料数服而愈。 举人毛石峰子，年二十，耳内出水或作痛，年余矣。

　　脉洪数，左尺益甚，此属肝、肾二经虚热也，用加减八味丸料，一剂而愈。 一男子每入房，耳内或作痒或出水，常以银簪探入，甚喜阴凉，此属肾经虚热也，用加减八味丸而愈。 一妇人，因怒发热，每经行即两耳出脓，两太阳作痛，以手按之痛稍止，怒则胸胁、乳房胀痛，或寒热往来，或小便频数，或小腹胀闷，此皆属肝火血虚也，先用栀子清肝散二剂，又用加味逍遥散数剂，诸证悉退，又以补中益气加五味而全愈。 一妇人经行后，因怒气劳役，发热寒热，耳内作痛，余以经行为血虚，用八珍汤加柴胡，怒气为肝火，用加味逍遥散；劳役为气伤，用补中益气汤加山栀而愈。 一妇人，耳内作痛或肿，寒热发热，面色素青黄，经行则变赤，余以为怒气伤肝，郁结伤脾，用加味归脾汤、加味逍遥散而愈。 一妇人耳内肿痛，寒热口苦，耳内出水， 连颈项，饮食少思，此肝火甚而伤脾也，用小柴胡汤加山栀，牡丹皮稍愈。用加味逍遥散，及八珍汤加柴胡、山栀、丹皮，调补肝脾而全愈。 一孀妇，或耳内外作痛，或项侧结核，内热晡热，月经不调，唾痰少食，胸膈不利，余以为郁怒伤肝脾，朝用归脾汤以解脾郁，生脾气；夕用加味逍遥散以清肝火，生肝血而愈。 太卿魏庄渠，癸卯仲冬，耳内作痛，左尺洪大而涩。余曰：此肾水枯竭，不能生肝木，当滋化源，彼不信。仍杂用直补之剂，余谓其婿陆时若曰：庄渠不能生肾水，来春必不能起。

　　至明年季春十八日，复请治，昏愦不语，颐耳之分，已有脓矣，且卵缩便数，方信余言，求治。辞不克，用六味丸料一盅，阴茎舒出，小便十减六七，神思顿醒。余曰：若砭脓出，庶延数日，为立嗣之计，否则脓从耳出，死立待矣。或谓不砭可生者，余因辞归。翌日果耳内出脓，至二十一日己未，火日而卒。宪副姜时川，癸卯冬，右手寸口浮数而有痰，口内若有疮然。余曰：此胃火传于肺也，当薄滋味，慎起居，以御之。甲辰秋，尺脉洪数而无力。余曰：此肺金不能生肾水，无根之火上炎也，宜静调养滋化源以治之。彼云：今喉耳不时燥痛，肢体不时发热，果是无根之火殒无疑矣。后会刘古峡云：姜公之病已如尊料，遂拉同往视，喉果肿溃，脉愈洪大，又误以为疮毒而投苦寒之剂，卒于仲春二十八日。乃药之促其亡也，否则尚能延至仲夏。

　　当归川芎散 治手足少阳经，血虚疮证或风热，耳内痒痛生疮出水，或头目不清，寒热少食，或妇女经水不调，胸膈不利，胁腹痞痛。

　　当归 川芎 柴胡 白术 芍药（各一钱） 山栀（炒，一钱二分） 牡丹皮 茯苓（各八分）

　　蔓荆子 甘草（各五分）

　　上水煎服。

　　若肝气不平寒热，加地骨皮。肝气实，加柴胡、黄芩。气血虚，加参、 、归、地。脾虚饮食少思，加苓、术。脾虚胸膈不利，加参、 。痰滞胸膈，加术、半。肝气不顺，胸膈不利，或小腹痞满，或时攻痛，加青皮。肝血不足，胸膈不利，或小腹满痛，加熟地黄。

　　肝血虚寒，小腹时痛，加肉桂。日晡发热，加归地。

　　栀子清肝散（一名，柴胡栀子散。） 治三焦及足少阳经风热，耳内作痒生疮，或出水疼痛，或胸乳间作痛，或寒热往来。

　　柴胡 栀子（炒） 牡丹皮（各一钱） 茯苓 川芎 芍药 当归 牛蒡子（炒，各七分） 甘草（五分）

　　上水煎服。若太阳头痛，加羌活。

　　加味地黄丸 治肝肾阴虚疮证，或耳内痒痛出水，或眼昏痰气喘嗽，或作渴发热，小便赤涩等证。

　　干山药 山茱萸 牡丹皮 泽泻 白茯苓 熟地黄 柴胡 五味子（各另为末，等分）

　　上将二地黄掐碎，酒拌湿杵膏，入前末和匀，加炼蜜为丸，桐子大。每服百丸，空心白汤送下。不应，用加减八味丸。

　　卷之三　口齿部（四）

　　口疮

　　（详杂病第八口门，此掇其遗者耳。）

　　〔丹〕 王四叔公，口疮舌强，多痰。

　　白术 甘草梢（一钱） 人参 赤芍药 木通 生地黄（半钱） 黄连（炒，一钱） 栝蒌子（十二枚）

　　上作一帖煎。

　　〔罗〕黄连升麻汤 治口舌生疮。

　　升麻（一钱半） 黄连（三钱）

　　上为细末，绵裹含津咽。

　　〔丹〕 治口疮。黄柏炙，同细辛各二钱，研极细敷之。噙少时，当满口有涎吐之。少刻，又敷又噙，如是五七次愈。（《千金方》）

　　〔罗〕绿袍散 治大人小儿口疮，多不效者。

　　黄柏（四两） 甘草（炙，二两） 青黛（一两）

　　上先取二味为末，入青黛同研匀，干贴。

　　〔衍〕 黄柏蜜炙，与青黛各一分，同为末，入生龙脑一字，研匀。治心脾热，舌颊生疮，当掺疮上，有涎即吐之。

　　〔垣〕蜜柏散 治口疮久不愈者，用黄柏不计多少，蜜炙灰色，为细末。干掺上，临卧。忌酒、醋、酱，犯之则疮难愈。

　　〔丹〕 好酒煮黄连，呷下立愈。

　　〔本〕 治膈上热极，口舌生疮。

　　腻粉（一匕） 杏仁（七粒，不去皮尖）

　　上二味，临卧时细嚼，令涎出则吐之，用温汤嗽口，未痊可又用。

　　〔肘〕 治口疮，以蔷薇根，避风处打去土，煮浓汁温含，冷易之。

　　〔衍〕 五倍子治口疮，以末搽之，便可饮食。

　　〔本〕 治口疮，以胆矾一块，用百沸汤泡开，含漱一夕，可瘥八分。一方。用白矾汤漱口亦妙。凡口疮，用西瓜浆水。疮甚者，以此徐徐饮之。冬月无，留皮烧灰噙之。

　　治口疮，以好墨研蝼蛄极细，数之立效，（胡氏方。）蝼蛄走小肠、膀胱，其效甚捷。因力峻气猛，阴虚气上致疮者，戒勿用。惟体实有热，在上焦者，用之。

　　子和治一男子，病口疮数年。上至口，中至咽嗌，下至胃脘皆痛，不敢食热物，一涌，一泄，一汗，十去其九，次服黄连解毒汤，不十余日皆释。

　　〔丹〕 口疮，服凉药不愈者，此中焦气不足，虚火泛上，先用理中汤，甚则加附子。

　　〔本〕 治满口生疮，此因虚火上攻，口舌生疮。

　　草乌头（一枚） 南星（一枚） 生姜（一块）

　　上焙干为细末。每服二钱，临卧时，用醋调作掩子，贴手足心，来日便愈。

　　〔丹〕 口疮，以远志醋研，鹅毛扫患处，出涎。

　　〔本〕 治口鼻生疮，用生姜一块，临睡时细嚼，含睡。不得开口出气，眠着不妨睡觉咽下。

　　〔保〕半夏散 治少阴口疮，声绝不出者，是寒遏绝阳气不伸。

　　半夏制（一两） 桂 乌头（各一字）

　　水同煎一盏，分作二服。

　　甘矾散 治太阴口疮。

　　甘草（二寸） 白矾（栗子大）

　　上含化咽津。

　　乳香散 治赤口疮。

　　乳香 没药（各一钱） 白矾（半钱） 铜绿（少许）

　　研末掺之。

　　没药散 治白口疮。

　　乳香 没药 雄黄（各一钱） 轻粉（半钱） 巴豆霜（少许）

　　为末掺之。

　　〔丹〕 治口疮，猪蹄壳烧为末，敷之立止，（张氏方。） 治口疮与走马疳，茄蒂中木，去皮烧存性，入少白梅灰，与少矾细末，敷之立安。

　　〔罗〕红芍药散心病口疮，紫桔红苍，三钱四两，五服安康。

　　上件紫菀、桔梗、红芍药、苍术，各等分为细末。羊肝四两，批开，掺药末三钱，用麻扎定，火内烧令熟。空心食之，白汤送下，大效。

　　〔圣〕 主小儿口疮通白者，及风疳疮蚀透者。以白僵蚕炒令黄色，拭去蚕上黄肉毛，为末，用蜜和敷之立效。

　　〔陈〕 主口内热疮，以古文钱二十文，烧令赤，投酒中，饮之立瘥。

　　口舌生疮，胸膈疼痛，用炒豉细末，含一宿便瘥。

　　〔圣〕 治口疮，用缩砂不拘多少，火 为末，掺疮即愈。又法，用槟榔，烧灰存性、为末，入轻粉敷之。

　　〔千〕 治口疮。取桑树汁，先以发拭口，即以汁敷之。

　　〔垣〕 化毒法：凡口疮，无问新旧，遇夜卧，将自己两丸，以手 紧，左右交手揉三五十遍。但遇夜睡觉行之，如此三五度。因酒而生者，一夜愈。久病诸口疮，三二夜愈。

　　如鼻流清涕恶寒者， 二丸向上，揉之数夜可愈。

　　卷之三　口齿部（四）

　　牙痈

　　或问：牙根生痈何如？曰：此名附牙痈，属足阳明胃经热毒所致，宜服清胃散、黄连消毒饮，或刺出恶血则愈。

　　清胃散 治膏粱积热，唇口肿痛，齿龈溃烂， 痛连头面，或恶寒发热。

