<!-- { "loadSidebar": true } -->
　　升麻（二钱） 生地黄 牡丹皮 黄连 当归（酒洗，各一钱）

　　上水煎服。痛未止，石膏之类可量加。

　　卷之三　口齿部（四）

　　骨槽风

　　或问：牙龈肿痛，寒热大作，腐烂不已，作疳治之无益何如？曰：此骨槽风也，一名穿腮毒。由忧愁思虑，惊恐悲伤所致。初起生于耳下及颈项间，隐隐皮肤之内，略有小核，渐大如胡桃，日增红肿，或上或下，或左或右，牙关紧急，不能进食，先用鹅翎探吐风痰，服黄连解毒汤、活命饮加玄参、桔梗、柴胡、黄芩，切不可用刀针。有一人因用药点破，入风虚火上升，呕吐血痰，谵语臭秽，不食而死。又一人，上齿根连外肿痛，后齿根溃脓，医者皆以牙痈治之，久而不敛，浓汁不绝，询其故？乃曾生广疮欤，即以结毒治之而愈。

　　东垣神功丸 治多食肉人，口臭不可近。牙齿疳蚀，龈肉将脱，牙落血出不止。

　　黄连（去须净，酒洗，一两） 缩砂仁（半两） 生地黄（酒浸） 甘草（各三钱） 藿香叶 木香 当归身（各一钱） 升麻（二钱） 兰香叶（如无，以藿香叶代之，二钱）

　　上为细末，水浸蒸饼为丸，绿豆大。每服一百丸加至二百丸止。白汤下，食后服。兼治血痢及下血不止，血下褐色或紫黑色，及肠 下血，空心米饮送下，其脉洪大而缓。及治麻木，厥气上冲，逆气上行腰间者。

　　卷之三　口齿部（四）

　　上痈

　　或问：上 生疽，状如紫葡萄何如？曰：是名悬痈，属手太阴、手厥阴心包络。令人寒热大作，舌不能伸缩，口不能开阖，惟欲仰面而卧，鼻中时出红涕，属手足少阴经，及三焦积热所致。宜黄连消毒饮加桔梗、玄参，急刺出恶血，犀角琥珀膏敷之，壮实者，一粒金丹下之。过时不治，饮食不入，神昏脉乱者死。

　　卷之三　口齿部（四）

　　唇疮

　　〔世〕 唇疮，以甑上滴下汗敷之，累效如神。

　　〔罗〕多效散 治唇紧疮及疹。

　　诃子肉 五倍子（各等分）

　　上为细末，干粘贴效。

　　〔丹〕 唇黄泡肿，乌头炒灰研，香油调敷之，（胡氏方）。

　　唇上生疮，连年不瘥。以八月蓝叶一斤，捣取汁洗之，不过三日瘥，（《千金方》）。

　　唇上生疮，用白荷花瓣贴之，神效。如开裂出血者即止。

　　卷之三　项部（五）

　　百脉疽

　　《鬼遗》云：百脉疽，肿起环颈项疼痛，身体大热，不敢动止， 不能食，此有大畏恐骇，上气咳嗽，其发引耳，不可以肿，十五日可刺导引，不刺导引见血，八十日必死。

　　卷之三　项部（五）

　　项痈

　　《灵枢》云：发于颈者，名曰夭疽。其痈大而赤黑，不急治，则热气下入渊腋、前伤任脉，内熏肝肺，熏肝肺十余日而死矣。或问：颈上生痈疽何如？曰：是颈痈也，属手少阳三焦经，郁火、积愤、惊惶所致。初觉即隔蒜灸，服活命饮加玄参、桔梗、升麻，及胜金丹、夺命丹汗之。壮实者，一粒金丹下之老弱者，十全大补汤、人参养荣汤。若溃而不敛，烦躁胀满，小便如淋，呕吐者死。

　　一妇颈痛不消，与神效栝蒌散六剂，少退，更以小柴胡加青皮、枳壳、贝母数剂，痛肿减大半，再以四物对小柴胡数剂而平。 一人神劳多怒，颈肿一块，久而不消，诸药不应。予以八珍汤加柴胡、香附，每日更隔蒜灸数壮，日饮远志酒二三盏渐消。一妇月水不行，渐热咳嗽，肌体渐瘦，胸膈不利，颈肿一块，日久不消，令服逍遥散月余，更服八珍汤加牡丹皮、香附，又月余，加黄 、白蔹两月余，热退肿消，经行而愈。一人年逾三十，每劳心过度，颈肿发热，服败毒散愈盛，用补中益气汤数帖而消。 一人因暴怒，项下肿痛，胸膈痞闷兼发热，用方脉流气二剂，胸膈利，以荆防败毒散二剂而热退，肝脉尚弦涩，以小柴胡加芎、归、芍药四剂，脉证顿退，以散肿溃坚丸一料将平，唯一核不消，服过神仙无比丸二两而瘳。 一儿甫周岁，项患胎毒。予俟有脓刺之，脓出碗许，乳食如常，用托里药月余而愈，又一儿患此，待脓自出，几至不救。大抵疮浅宜砭，深宜刺，使瘀血去于毒聚之始，则易消也。况小儿气血又弱，脓成不针不砭，鲜不毙矣。

　　一人项下患毒，脓已成因畏针， 延至胸，赤如霞，其脉滑数，饮食不进，月余不寐甚倦。

　　予密针之，脓出即睡觉而思食，用托里散两月余而愈。又一人患此，及时针刺，数日而愈。一人素虚患此，不针，溃透颔颊，血气愈虚而死。一妇因怒颈肿，后月水不通，四肢浮肿，小便如淋，此血分证也，先以椒仁丸数服，经行肿消，更以六君子汤加柴胡、枳壳数剂，颈肿亦消矣。亦有先因小便不利，后身发肿，致经水不通，名曰水分，宜葶苈丸治之。《良方》云：妇人肿满，若先因经水断绝，后致四肢浮肿，小便不通，名曰血分，水化为血，血不通则复化为水矣，宜服椒红丸。

　　卷之三　项部（五）

　　项中疽

　　或问：颈后脑下发疽何如？曰：此即对口疮也，属督脉。阳独盛，气有余，火炎上而发疽也，急服乌金散、胜金丹汗之，壮实者，一粒金丹下之。稍迟溃出脓水，入风发搐者，难治。有毒邪壅盛，鲜血暴涌而死，毒攻心腹，膨胀谵语者死。此证 赤肿痛可治，若根大精神昏愦，即难治也。量表里虚实，而为汗下、内托、内消，外用大围药箍住，中点六灰膏之类破泄其毒，不可走失根脚。若欲流两肩脊者，不可疗也。或云：先服追疔夺命汤二帖，后服活血化毒汤。

　　治对口疮效方 用新鲜茄蒂七个，秤若干重，又用鲜何首乌，秤同茄蒂重，用水一盅半煎服。一服出脓，一服收口。如无鲜茄蒂、首乌，干者亦可，但不及鲜者有力。此方轻剂不可以治重病，观者勿泥也。

　　卷之三　项部（五）

　　天柱疽

　　或问：天柱骨上，极痒入骨，恶心吐逆，肩背拘急何如？曰：此名天柱疽，急隔蒜灸，痒止为度，无蒜明灸可治。服活命饮加羌活、桔梗，乌金散、胜金丹选用。灸而有泡者吉，无泡者凶。服汗剂得汗可治，无汗难治。若溃烂神昏，呕哕恶心，血不止者死。

　　卷之三　项部（五）

　　杼疽（参耳后）

　　或问：颈上、两耳后生疽何如？曰：此名杼疽。初不甚肿，但痛痒不时而出清水，渐渐长大，如玳瑁斑点者是也，亦名化骨疮。急服八阵散、夺命丹、活命饮加桔梗、柴胡。若过时，溃烂日久出骨者，大恶之证也。此证多生于积郁之人，七恶多见，犯禁者不治。

　　卷之三　项部（五）

　　夹喉疽

　　或问：喉之两旁生疽何如？曰：此名夹疽，属手少阴心经、足太阴脾经、足厥阴肝火热毒上攻而然。宜琥珀犀角膏、犀角散、黄连消毒饮、活命饮、加玄参、桔梗、黄连。溃内者难治，虚火上升，痰壅饮食不进者死。

　　卷之三　项部（五）

　　结喉痈

　　《灵枢》云：痈发于嗌中，名曰猛疽。猛疽不治，化为脓，脓不泻塞咽，半日死。其化为脓者泻，则合豕膏冷食，三日而已。或问：当结喉生痈何如？曰：是名喉痈，又名猛疽。以其势毒猛烈可畏也，属任脉、及手太阳、手少阴经，积热忧愤所致。急宜清热攻毒，用琥珀犀角膏、及黄连消毒饮、紫金丹、乌金散选用，壮实者，一粒金丹下之。

　　若过时不治，溃穿咽嗌者死。

　　卷之三　项部（五）

　　瘰马刀

　　（结核连续者，为瘰 。形长如蛤者，为马刀。一云，瘰 者，结核是也。或在耳后耳前，或在耳下连及颐颔，或在颈下连缺盆，皆谓之瘰 。或在胸及胸之侧，或在两胁，皆谓之马刀。手足少阳主之。）

　　《集验》云：夫瘰 疮者，有风毒、热毒、气毒之异；瘰 、结核，寒热之殊。其证皆由忿怒、气逆、忧思过甚，风热邪气内搏于肝经。盖怒伤肝，肝主筋，故令筋缩结蓄而肿也。其候多生于颈项、胸腋之间，结聚成核，初如豆粒，后若梅李，累累相连，大小无定。初觉憎寒壮热，咽项强痛，肿结不消者，盒饭服散肿溃坚汤，或五香连翘、漏芦汤之类散之。或用牡蛎大黄汤，疏利三两行，疮上可用十香膏之类贴之，及诸淋洗、敷贴等药治之，庶得消散。若不散，可用内消丸之类消之，或隔蒜灸之。仍断欲、息气、薄滋味调理之。不然，恐日久变生寒热咳嗽而成劳瘵之疾，不可治矣。又有马刀疮，亦生于项腋之间，有类瘰 。但初起其状如马刀，赤色如火烧烙极痛，此疮甚猛，宜急治之，不然多成危殆也，临证辨之。

　　丹溪云：夫瘰 初发，必起于少阳经，不守禁戒，必延及阳明经。大抵食味之浓，郁气之积，曰毒，曰风，曰热，皆此二端，招引变换，须分虚实。彼实者固易治，自非痛断浓味与发气之物，虽易亦难，殊为可虑，以其属胆经，主决断，有相火而且气多血少。妇人见此，若月经行不作寒热可生，稍久转为潮热，其证危矣。自非断欲，绝虑，食淡，虽神圣不可治也。

　　戴复庵云：瘰 之病，皆血气壅结，根在脏腑，多结于颈项之间，累累大小，无定发作，寒热，脓血，溃烂，或此没而彼起，宜于隔宿，用米饮调下桂府滑石二钱盅，动时进黑白散，必有物如葡萄肉，从小便出至数枚，其肿核则愈。仍常服四七汤加木香，或苏子降气汤，其匝颈者，俗名蟠蛇 难治。

　　薛新甫云：瘰 之病，属三焦肝胆二经，怒火，风热，血燥，或肝肾二经精血亏损，虚火内动，或恚怒，气逆，忧思过甚，风热邪气内搏于肝。盖怒伤肝，肝主筋，肝受病，则筋累累然如贯珠也。其候多生于耳前后、项腋间，结聚成核。初觉憎寒恶热，咽项强痛。

　　若寒热 痛者，此肝火风热而气病也，用小柴胡汤以清肝火，并服加味四物汤以养肝血。

