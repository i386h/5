<!-- { "loadSidebar": true } -->
　　《鬼遗》云：冲疽，发小腹疼痛而振寒热，四日 ，五日变色可刺。不刺及导引，出脓毒不治。五十余日死。 或问：脐下发疽何如？曰：此即小腹痈，脐下一寸五分为气海，二寸为丹田，三寸为关元，皆属任脉，由七情不和所致。急服活命饮、紫金丹、夺命丹。壮实者，一粒金丹、八阵散下之；老弱者，黄 木香散、内补十宣散、十全大补汤选用。若溃而低陷，脓水清稀，或溃烂久不敛者死。 或问：一人年十九，患疽于小腹之左，数月坚块如石，寒热间作，饮食减少，渐至羸 何如？曰：是名缓疽，属足太阴经积热所致。由医不得法，邪正相持耳，投以紫金丹、活命饮，间服十全大补汤，半月而愈。

　　卷之四　腹部（十一）

　　总论

　　〔薛〕 腹痈谓疮，生于肚腹，或生于皮里膜外，属膏粱浓味，七情郁火。若漫肿坚硬，肉色不变，或脉迟紧，未成脓也，四君加芎归、白芷、枳壳，或托里散。肿软色赤，或脉洪数，已成脓也，托里消毒散。脓成而不外溃者气血虚也，卧针而刺之。肿 作痛者，邪气实也，先用仙方活命饮；隔蒜灸以杀其毒，后用托里以补其气。若初起欲其内消，当助胃壮气，使根本坚固而以行经活血之药佐之。若用克伐之剂欲其消散，则肿者不能溃，溃者不能敛。若用疏利之药下其脓，则少壮者多为难治，老弱者立见危亡。

　　一人年逾三十，腹患痈肿，脉数喜冷。齐氏曰：疮疡肿起，坚硬者实也。河间曰：肿硬瞀闷，烦躁饮冷，邪在内也，用清凉饮倍大黄，三剂稍缓，次以四物汤加芩连、山栀、木通，四剂而溃，更以十宣散去参 、桂，加金银花、天花粉。彼欲速效，自服温补药，肚腹遂肿，小便不利。仍用清凉饮，脓溃数碗，再以托里药治之而愈。 一人腹痈 痛，烦躁作呕，脉实。河间曰：疮疡火属，须分内外，以治其本。 又云：呕哕心烦，肿硬瞀闷，或皮肉不变，脉沉而实，毒在内也，当疏其内，以绝其源，用内疏黄连汤利二三行。

　　诸证悉退，更以连翅消毒散而愈。 一人腹痈，脓熟开迟，脉微细。脓出后，疮口微脓如蟹吐沫，此内溃透膜也。疮疡透膜，十无一生，虽用大补，亦不能救，此可为待脓自出之戒也。 一人素嗜酒色，小腹患毒，脉弱微痛，欲求内消。予谓：当助胃壮气，兼行经活血佐之可消。彼欲速效，自用败毒等药，势果盛，疮不溃脓，饮食少思，两月余复请诊。脉愈弱，盗汗不止，聚肿不溃，肌寒肉冷，自汗色脱，此气血俱虚，故不能发肿成脓。以十全大补汤，三十余剂脓成针之，反加烦躁脉大，此亡阳也。以圣愈汤二剂，仍以前汤百剂而愈。 司马李梧山患此，腹痛而势已成，用活命饮一剂，痛顿止；用托里消毒散，肿顿起，此脓将成也。用托里散补之，自溃而愈。锦衣掌堂，刘廷器。正德辛未，仲夏，腹患痈溃而脓清，热渴腹胀，作呕不食，或以为热毒内攻，皆用芩连、大黄之剂，病愈甚。薛曰：当舍时从证，投以参 、姜附等药，一剂呕止食进，再用托里等剂而疮愈。 进士边云庄，腹痛恶寒，脉浮数。薛曰：浮数之脉而反恶寒，疮疽之证也。

　　不信。数日后复请视之，左尺洪数。薛曰：内有脓矣，仍不信，至小腹痛胀，连及两臀，始悟。薛曰：脓溃臀矣，气血俱虚，何以收敛？急服活命饮一盅，臀溃一孔，出脓斗许，气息奄奄，用大补药一剂，神思方醒。每去后粪从疮出，痛不可当，小腹间如有物上挺，即发痉不省人事，烦躁脉大，举按皆实，省而诊之，脉洪大按之如无。以十全大补，倍用参至四斤，更加附子二枚，煎膏服而痉止，又用十全大补汤，五十余剂而疮敛。 上舍周一元，腹患痈，三月不愈，脓水清稀，朝寒暮热，服四物黄柏、知母之类，食少作泻，痰涎上涌，服二陈、枳实之类，痰涎愈甚，胸膈痞闷，谓薛曰何也？薛曰：朝寒暮热，血气虚也，食少作泻，脾肾虚也，痰涌胸痞，脾肺虚也，悉因真气虚而邪气实也，当先壮其胃气，使诸脏有所禀而邪自退矣。遂用六君，加黄 、当归数剂，诸证渐退，又用十全大补汤，肌肉渐敛，更用补中益气汤调理而痊。上舍毛体仁，素阴虚，春初咳嗽，胸中隐痛，肾脉数而无力，肺脉数而时见，此肾气亏损，阴火炽盛，用六味丸料一剂，服之病势虽减，内痈已成。盖因元气虚而未能发出，火令可畏。不信，服痰火之剂，两月后，乳间微肿，脉洪数而无力。薛曰：脓内溃矣，当刺出其脓，以免内攻之祸。不信，又月余请视，但针得一孔，脓KT 不利，仍复内攻，唇舌青赤。薛曰：脏腑已坏，吾何能治之？后果殁。 从侄孙，年十四而毕姻。乙巳春，年二十四，腹中作痛，用大黄等药二剂，下血甚多，胸腹胀满，痰喘发热。又服破气降火药一剂，汗出如水，手足如冰。薛往他，适归诊之。左关洪数，右尺尤甚，乃腹痈也，虽能收敛，至夏必变而成瘵症。用参 各一两，归术各五钱，陈皮、茯苓各三钱，炙草、炮姜各一钱，二剂诸证少退，腹始微赤，按之觉痛，又二剂作痛；又二剂肿痛，脉滑数，针出脓瘀。更用大补汤，精神饮食如故，因遗精，患处色黯，用前药加五味、山茱、山药、骨脂、吴茱等剂，疮口渐敛，瘵证悉具，其脉非洪大而数，即微细如无，唯专服独参汤、人乳汁，少复，良久仍脱。余曰：当备后事，以俟火旺。乃祷鬼神，巫者历言往事如见，更示以方药，皆峻利之剂，且言保其必生。敬信服之，后果殁。经曰：拘于鬼神者，不可与言至德，而况又轻信方药于邪妄之人耶！书此警后。

　　卷之四　背部（十二）

　　发背

　　或问：背发疽有几？曰：上中下三发，俱在脊中，属督脉。上发者，伤于肺，发于天柱骨下。中发者，伤于肝，为对心发。下发者，伤于肾，为对脐发，皆由积热怒气所致。

　　初如粟米，或麻或痒，或拘急，或不痛，或大痛，初觉便宜隔蒜灸之。或汗，或下，或托，量其虚实施治。脑发背发在上者，不可用木通，恐导虚下元故也。老弱者，尤宜戒。

　　然三发背，总要之地，与他处不同，尤所当谨。微有痛痒，宜速治之，活命饮加羌活，紫金丹、胜金丹、夺命丹选用。壮实者，一粒金丹、八阵散等下之；老弱者，黄 木香散、十全大补汤，托之。

　　《鬼遗》云：蜂疽发髀背，起心俞及心包络俞，若肩 二十日不穴死。十日可刺，其色赤黑，脓清者，可治。或问：一人年六十，背患疽，状如蜂房，十日而平塌，寒热痛楚殊甚，饮食少进，膨胀淋沥何如？曰：此蜂窠发也，诊其脉微而迟，四肢厥冷为不足。询其先前过服耗气之剂，又得暴怒，用活命饮加参 、归术，兼以乌药、青皮、木香，间与紫金丹服之，起发脓溃，服十全大补汤而愈。

　　特疽，发肺俞及肝俞，不穴二十日死。八日可刺，其色红赤，内隐起如椒子者死。

　　阴阳二气疽，广阔满背，或大或小不常，肿热胀大，十日可刺，导引出脓，不拘深浅多少，发渴体倦，十日外不见脓不治。 或问：背上麻木不常，时肿时塌，忽软忽硬，乍寒乍热何如？曰：此名阴阳疽，由七情内乖，阴阳不和也，此证必大渴神清脉定者可治。宜活命饮加羌活，或胜金丹、夺命丹选用。昏迷躁乱，饮食不进者死。十日得黄白脓者可治，数日无脓者死。

　　筋疽，发夹脊两边大筋上，其色苍，八日可刺，有痈在肥肠中，九十日死。

　　禽疽，始发者如疹，数十处如拳打之状，发寒齿噤，如此者，十四日死。十日可刺，导引脓出，即愈。 或问：背忽麻木，拘急不痛，十数处肉紫色，如拳触状何如？曰：此名禽疽。七日内，寒热口噤者死。急服活命饮加羌活、独活，胜金丹、夺命丹，得汗可治无汗不治。神清脉和可治，神昏脉躁或微或代者死。漫肿不溃，宜服台阁紫微丸。

　　或问：背疽两头小，四边散何如？曰；此名两头发，又名满天星，一名广绵背发。因积怒蓄热所致，活命饮加羌活，紫金丹，胜金丹。壮实者，八阵散、一粒金丹下之。肿高红润者生，低陷黑暗者死。

　　或问：背胁之间，三两处发疽何如？曰：此名老鼠攒，一名游走血脾痈。由怒气积热所致，多发于足少阳、足厥阴二经。宜顺气清热之剂，服黄连解毒汤、活命饮，加黄连、栀子及服紫金丹。壮实者，一粒金丹下之。老弱者，黄 木香散、内补十宣散选用。七日不见脓，黑陷及躁乱者死。

　　或问：背上生疽，肉色不变，麻木微痒，顽如牛领之皮，二三尺许何如？曰：此名竟体发，亦名椒眼发。由盛暑时，空腹感触秽气，及愤怒积郁所致。宜活命饮加羌活，或黄连解毒汤、胜金丹、乌金散选用。壮实者，八阵散、一粒金丹下之。七日内未成脓宜隔蒜灸，灸而起发，神清脉和者可治，灸而不起，腹胀神昏，脉微或促或代者死，服汗剂得汗者生，无汗者死。服补剂红润起发知痛者生，膨胀不食，干枯黑陷者死。

　　或问：背当心而痛，麻木不常，累累如弹如拳，坚硬如石，痛彻五内，遍身拘急何如？曰：此名酒毒发疽，由饥饱劳伤，炙爆、浓味所致。宜服黄连解毒汤，加羌活、干葛，或神效消毒散、内疏黄连汤、紫金锭、胜金丹选用。神昏脉乱，大渴狂言，有妨饮食者死，二便闭结者死。有因寒变而内陷者，用托里温中汤。

　　或问：背上细 无数，浸淫一二尺，如汤火伤。烦躁多渴何如？曰：此丹毒发疽也，因服丹石刚剂所致，红润者生，紫黯者死。恶证少者，宜服黄连消毒散、胜金丹、国老膏，恶证多，神昏脉躁，膨胀呕哕者死。

　　或问：背侧生疽，高二寸，长尺许，状如黄瓜，肉色不变何如？曰：此名黄瓜痈，一名肉龟。疼痛引心，四肢麻木是也，此证多不可治。急服紫金丹、胜金丹、活命饮加羌活、柴胡，及夺命丹、神仙追毒丸选用。脉微自汗谵语者死。平塌黑色者，独姜散主之，服台阁紫微丸。

　　或问：第九椎两旁，忽肿痛而无头，寒热大作何如？曰：此名龙疽，即中搭也。属太阳经，由七情不和，愤怒积热所致。壮实者，急服一粒金丹，或八阵散下之，活命饮加柴胡、羌活、黄芩，水酒各半煎服。老弱者，黄 木香散、内补十宣散、十全大补汤选用。色赤起发润泽者可治。色黑低陷，恶心眩晕，大便滑泄，小便如淋，谵语者死。

