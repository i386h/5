<!-- { "loadSidebar": true } -->
　　又方山栀 大黄 乳香 没药 当归（各半钱） 栝蒌仁（二钱） 代赭石（一钱）

　　上作一服水煮。

　　〔表里〕一人不慎房劳，患此肿痛，以双解散二服，其病即止。更以补中汤数剂而脓成针之，以八珍汤加五味、麦门、柴胡三十余剂。大抵便痈者血疝也，俗呼为便毒，言于不便处患之故也。乃足厥阴肝经络，及冲任督脉亦属肝之旁络也，是气血流通之道路，今壅而肿痛，此则热毒所致，宜先疏导其滞，更用托里之剂，此临证制宜也。

　　防风通圣散 治疮汤便毒。若泻去芒硝、大黄。能解暑月热毒，或遍身头面患疮。

　　芍药（焙） 芒硝 滑石（ ） 川芎 大黄（煨） 桔梗 石膏（ ） 荆芥 麻黄（各四分半）

　　山栀 白术 连翘 当归 薄荷 甘草 防风 黄芩（焙，各八分）

　　作一剂。水二盅，煎八分服。

　　愚按：此方非表里俱实，大小便秘者，恐不可用，宜审之。通圣散合益元散，名双解散。

　　苏方散 治便毒。

　　木鳖肉 当归尾 芍药 白芷 粉甘草 川芎 射干 忍冬（即金银花） 大黄 没药 苏木穿山甲（ 火煨，各六分）

　　上细切，作一服。水酒各一盏，煎至一盏，食前服。

　　〔流气活血〕东垣青皮汤 治便毒。

　　青皮 防风 当归身 甘草梢（生，各等分）

　　上 咀，分作四服。水一小碗，煎至八分，去渣。大温服空心，日进三服。

　　撤消通气散 便毒初发用此。

　　南木香 延胡索 天花粉（酒浸） 舶上 香（怀） 白牵（牛炒） 白芷 当归 甘草（各一两） 青木香（半两） 穿山甲（酒浸，炙焦，二两）

　　上为细末。每服二钱，食前温酒调服，木香汤亦可。

　　〔补虚〕府庠沈尼文，年二十，左拗患之，余以肝肾阴虚，先用托里药，溃而将愈。因入房发热作渴，右边亦作痛，脓水清稀，虚证悉至，脉洪大而无力，势甚可畏，用十全大补加附子一钱，脉证顿退，再剂全退。后用大补汤三十余剂而痊。 一男子，肿而不溃，余谓：此因阳气虚弱，用参、 、归、术，以补托元气，用白芷、皂角刺、柴胡、甘草节，以排脓清肝，数剂而溃；以八珍加柴胡，补其气血，数剂而愈。 一人患便毒，脓稀脉弱。以十全大补汤加五味、麦门、白蔹，三十剂稍愈，更以参 归术膏而平。因新婚复发，聚肿坚硬，四肢冷，脉弱皮寒，饮食少思，此虚极也，仍用前药，加桂附三剂稍可。

　　彼欲速愈，自用连翘消毒饮，泄利不止而殁。

　　一人年逾四十，素劳苦，患便毒，发寒热，先以小柴胡汤加青皮一服，表证悉退，次以补中益气汤加穿山甲二剂，肿去三四，更以托里之药五六服，脓成刺去，旬日而敛。

　　一人肿而不溃，以参、 、归、术、甘草节、皂角针、白芷、柴胡，数剂而溃，以八珍汤加柴胡，数剂愈。 一人溃而肿不消，且不敛。诊之脉浮而涩，以豆豉灸，更以十全大补汤，月余而愈。

　　〔消毒清火〕儒者肿痛便涩，用八正散二剂，清肝火导湿热而肿痛愈，再以小柴胡加芎、归、泽泻、山栀二剂，清肝火补脾血，而小便利。一男子，溃而肿痛不止，此余毒未解，用活命饮一剂而痛止，再剂而肿消。 一男子，痛甚发热，用前饮一剂痛止，再以神效栝蒌散加山栀、柴胡二剂而消。 一男子，已溃而痛不止，小便秘涩，此肝火未解也，与小柴胡汤加黄柏、知母、芎、归，痛止便利，更以托里当归汤而疮敛。若毒未解而痛不止者，须用活命饮。 一人脓未成大痛，服消毒托里内疏药，不应，脉洪大，毒尚在，以仙方活命饮，一剂痛止，又剂而消。 一人溃而痛不止，诸药不应。诊之脉大，按之则数，乃毒未解也，以仙方活命饮而止。又二剂而消。 一人肿痛，日晡发热，以小柴胡加青皮、天花粉四剂，痛止热退，以神效栝蒌散四剂而消。

　　栝蒌散 治便痈等恶疮。

　　栝蒌（一枚） 金银花 牛蒡子（炒，各三钱） 生姜 甘草（各半两）

　　上将药不犯铜铁器，捶碎。用酒一大升煎数沸，空心温服。

　　威灵仙散 治便毒。

　　威灵仙 贝母 知母（各一两）

　　上三味为末。每服三钱，空心温酒调下。如不散，再服。

　　〔薛〕 按：此方通经，去脓消毒，补虚益气。盖此证多患于阴虚之人，此方乃是一见也。亦有 痛小便数者，宜先用加减龙胆泻肝汤。大小便秘， 肿作痛，宜八正散。憎寒发热，荆防败毒散。然后用此方。若不作脓或脓不溃，宜用大补之剂。溃而不敛者，更用豆豉饼灸之。

　　〔小便不利〕一老妇，肿痛脓未作，小便滞，肝脉数，以加减龙胆泻肝汤加山栀、黄柏，四剂而消。

　　加减龙胆泻肝汤龙胆草（酒拌，炒） 泽泻 车前子（炒） 木通 生地黄 当归尾 山栀（炒） 黄芩（各一钱）

　　甘草（生用，五分）

　　作一剂。用水二盅，煎至八分，食前服。如湿盛，加黄连。大便秘，加大黄。

　　〔大便不实〕一人服克伐药。以求内消，致泻利少食。以二神丸先止其泻，以十全大补倍加白术、茯苓，数剂而消。 一人年逾四十，患便毒，克伐太过，饮食少思，大便不实，遗精脉微。东垣云：精滑不禁，大便不利，腰脚沉重，下虚也。仲景曰：微弱之脉，主气血俱虚。以六君子加破故纸、肉豆蔻煎服，泄止食进，更以十全大补汤加行经药，十余剂而消。

　　〔妇人〕一妇素清苦，因郁怒患前症，或用败毒寒凉之药，反晡热内热，自汗盗汗，月经不行，口干咽燥。余谓：此郁气伤脾，因药复损，先以当归汤数剂，后兼逍遥散，各五十余剂，而诸证皆愈。 一妇小腹内，如有所梗，两拗与人门俱肿，小便淋沥，经候不调，内热作渴，饮食少思，腹内初如鸡卵而渐大，脉洪数而虚，左关尤甚，属肝脾郁结之证也，用加味归脾汤，肝火退而脾土健，间以逍遥散下芦荟丸而愈。 一妇人，两拗肿痛，腹内一块不时上攻，月余不调，小便不利。余以为肝脾气滞，以四君加芎、归、柴胡、山栀而愈，后因郁怒，前证复作，却兼胸胁胀满，盗汗，此肝木甚而伤脾土，用加味归脾汤，下芦荟丸而痊。 一妇小腹内或作痛，或痞闷，两拗肿痛，内热寒热，胸膈不利，饮食不甘，形体日瘦，此肝气滞而伤脾气，朝用补中益气汤；夕用六味丸渐愈，更用芦荟丸而全愈。 一妇两拗肿痛，小腹痞胀，小便时数，白带时下，寒热往来，小水淋沥。余谓：脾气滞而血病，用龙胆泻肝汤渐愈，又用加味逍遥散、六味丸而全愈。 一妇患前证，胸胁胀闷，或小便不利，或时作痛，大便涩滞，服疏气豁痰等药益甚。余谓：肝火气分之病，用龙胆泻肝汤以清肝热；又用加味逍遥散以生肝血；六味丸以滋肾水而愈。

　　一妇患前证，余谓：此肝脾郁怒之证，不信。别服化痰利气之剂，胸腹胀闷，又服峻利疏导之剂，变脾虚发肿之证而殁。 一妇两 肿痛，内热作渴，饮食不甘，肢体倦怠，阴中作梗，小便赤涩，为肝脾阴虚湿热，用加味归脾汤而愈。后因怒复作，小腹肿胀，小便不利，用小柴胡加山栀、芎、归，以清理肝火，胀痛顿止。又以加味逍遥散，调补肝火而痊。 一妇人，两 肿痛，寒热内热，小便赤涩，胸胁不利，此肝火动而脾气伤，用补中益气汤加茯苓数剂，少愈；又与加味归脾汤，诸证悉退。再用加味逍遥散而全愈。

　　一妇小腹痞闷，小便不利，内热体倦懒食，此气血虚而兼肝火，用八珍汤加柴、栀、胆草，治之而安。 一妇阴中如梗，两 肿痛，寒热不食，小便频数，小腹重坠。余以为肝脾郁结所致。先以补中益气汤加山栀、茯苓、车前子、青皮，以清肝火升脾气，更以加味归脾汤，二十余剂调理脾郁而愈。

　　〔杂方〕退毒散 治便毒肿结。

　　穿山甲（蘸醋炙焦，五钱） 木猪腰子（醋微炙，三钱）

　　为末。每服二钱，食前老酒调下。次以醋煮肥皂，研膏敷之妙。（木猪腰子，即木猪苓）

　　立消散 消便毒痈肿如神。

　　全蝎（炒） 核桃（去壳、肉，只用隔膜，炒）

　　等分为末。空心酒调下三钱；下午再服，三日全愈。

　　又方 白僵蚕、槐花为末。酒调服。一方，加酒大黄。

　　〔外治〕敷药方 治便毒肿痛。

　　雄黄 乳香（各二两） 黄柏（一两）

　　上为细末。用新汲水调敷肿处，自消。

　　〔丹〕 又方 用甘草节、白芷、黄连各等分，如破者，龙骨、白枯矾、赤石脂，并用铁围散。痈疽肿毒亦治，用之效。

　　乳香 没药（各半两） 大黄 黄连 黄柏 南星 半夏 防风 羌活 皂角刺 木鳖子栝蒌 甘草节 草乌尖 阿胶上为细末。醋调成膏，入石器内，火熬黑色。鹅羽蘸敷之。

　　卷之四　下部（十四）

　　毛际疡

　　或问：小腹至阴之下，玉茎之根，痒极。沸汤沃之，稍止而复作。有三四窍，黄水淋漓何如？曰：此广疮结毒也，询之幼时曾生恶疮。旬日后大痛肿甚，饮食少进，作结毒治之。

　　卷之四　下部（十四）

　　囊痈

　　〔丹〕 《外科精要》云：痈疽入囊者死。囊属厥阴，今以死言之，将以为属少阴肾经邪？予亲见入囊者七八人，悉以湿热入肝经施治，而用补阴药佐之，虽脓溃皮脱，睾丸悬挂可畏者，皆不死。但不知下虚年老者如何耳。 囊痈，湿热下注也，有作脓者，此浊气润下，将流入渗道，因阴道或亏，水道不利而然，脓尽自安，不药可也，惟在善于调摄耳。又有因腹肿，渐流入囊肿甚，而囊自裂开，睾丸悬挂水出，以麸炭（杉木炭）末敷，外以紫苏叶包裹，仰卧养之。 大抵此证属阴道亏，湿热不利所致。故滋阴降湿药不可缺。常治肿痛，小便秘滞者，用除湿为主，滋阴佐之，肿痛已退，便利已和者，除湿滋阴药相兼治之。欲其成脓，用托里为主，滋阴佐之。候脓成即针之，仍用托里滋阴。若湿毒已尽者，专用托里，如脓清或多或敛迟者，用大补之剂，或附子饼灸之。

　　〔薛〕 囊痈属肝肾二经，阴虚湿热下注。若小便涩滞者，先分利以泄其毒，继补阴以令其自消。若湿热退而仍肿痛，宜补阴托里以速其脓。脓 而便秘者，热毒壅闭也，先用托里消毒散，后用针以泄之，脓去即解。若脓去而肿痛不减者，热毒未解也，用清肝养荣汤。口干而小便数者，肾经虚热也，六味丸。内热晡热者。肝经血虚也，四物加参术。

