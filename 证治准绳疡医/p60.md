<!-- { "loadSidebar": true } -->
　　体倦食少者，脾气虚热也，补中益气汤。脓水清稀者，气血俱虚也，十全大补汤，此证虽大溃而睾丸悬露，治得其法，旬日肉渐生而愈。若专攻其疮，阴道益虚，则肿者不能溃，溃者不能敛，少壮者多成痼疾，老弱者多致不起。亦有患痔漏久而串及于囊者，当兼治其痔，切忌寒药克伐，亏损胃气。

　　一人，囊痈未作脓而肿痛，以加减龙胆泻肝汤，二剂少愈，更以四物加木通、知母、黄柏而消。 一人脓熟作胀，致小便不利，急针。以小柴胡加黄柏、白芷、金银花，四剂少愈，更以托里消毒散，数剂而消。 一人年逾五十，阴囊肿痛，得热愈盛，服蟠葱散，不应。肝脉数，此囊痈也，乃肝经湿热所致。脓已成急针之，进龙胆泻肝汤，脉证悉退。更服托里滋阴药，外敷杉木炭、紫苏末，月余而愈。 一人年逾六十，阴囊溃痛不可忍，睾丸露出，服龙胆泻肝汤，敷麸炭、紫苏末不应。薛意此湿气炽盛，先饮槐花酒一碗，次服前汤少愈，更服托里加滋阴药而平。设以前药不应，加之峻剂，未有不损中气以致败也。 一弱人，肿痛未成脓，小便赤涩，以制甘草、青皮、木通、黄柏、当归、麦门，四剂少愈，以清心莲子饮，四剂而消。 一人 肿痛甚，小便涩，发热脉数，以龙胆泻肝汤，倍车前、木通、泽泻、茯苓，势减半，仍以前汤加黄柏、金银花四剂，又减二三，便利如常。唯一处不消，此欲成脓，再用前汤，加金银花、皂角针、白芷六剂，微肿痛，脉滑数，乃脓已成针之，肿痛悉退。投滋阴托里药，及紫苏末敷之而愈。 一人病势已甚，脉洪大可畏，用前汤二剂，肿少退，以仙方活命饮二剂，痛少止，脉洪数，脓已成须针之，否则阴囊皆溃。彼不信，更他医，果大溃，睾丸挂，复求治。脉将静，以八珍汤加黄、黄柏、知母、山栀，更敷紫苏末，数日而痊。 一人连日饮酒，阴挺并囊湿痒，服滋阴等药不应。薛谓：前阴肝脉络也，阴气从挺而出，素有湿，继以酒为湿热，合干下焦而然，经曰：下焦如渎。又云：在下者，引而竭之。遂以龙胆泻肝汤，及清震汤而愈。此或不应，宜补肝汤及四生散治之。 儒者陈时用，考试不利，一夕饮烧酒入房，妻不纳，翌日阴囊肿胀 痛，遣人求治。薛以除湿热，清肝火之剂，城门夜闭不及归服。翌早报云：夜来阴囊悉腐，玉茎下面贴囊者亦腐，此肝火挟酒毒而湿热炽盛也，仍以前药，加参、 、归、术四剂，腐肉尽脱，睾丸悬挂，用大补气血，并涂当归膏，囊茎全复而愈。

　　一人患此，肿痛发热，以小柴胡加青皮、黄连，四剂少愈，更以龙胆泻肝汤而消。给事陆贞山，肿赤胀痛，小便涩滞，寒热作渴，此肝肾阴虚，湿热下注也，当清肝火，除湿毒。遂用柴胡、炒龙胆、吴茱萸、炒黄连、当归、银花、皂角刺、赤芍药、防风，木通、甘草节，一剂肿痛渐退，少加防风、木通、川芎、茯苓作饮，下滋肾丸以补阴，其热肿俱退。但内有一条筋不消，此肝经血气虚损也，当滋肾水，用六味丸料，去茯苓加五味二剂，再用补中益气加茯苓作饮，送滋肾丸，筋顿消而愈。

　　加味泻肝汤 治肝经湿热不利，阴囊肿痛。或溃烂皮脱，睾丸悬挂，或便毒及下疳肿痛，或溃烂并皆治之。

　　龙胆草（酒拌，炒） 当归尾 车前子（炒） 泽泻 生地黄 芍药（炒） 黄连（炒） 黄柏（酒拌，炒）

　　知母（酒拌，炒） 防风（各一钱） 甘草梢（五分）

　　作一剂。水二盅，煎八分，食前服。外敷乌金散。

　　京兆朱二峰，阴囊胀痛，彼以为疝。薛诊其脉，数而滑，此囊痈也，因肝肾二经阴虚，湿热所致，脓已成矣。服活命饮一剂而溃，更用补阴托里而敛。 一膏粱之客，阴囊肿胀，小便不利，此中焦积热，乘虚下注，先用龙胆泻肝汤加黄柏、知母、黄连、牛膝，四剂渐愈，后用补阴八珍汤加柴胡、山栀而愈。后不守禁忌，前证复作，仍用补阴八珍汤、补中益气汤、六味丸而痊。又因劳发热，自用四物、黄柏、知母之类，虚证悉具，疮口开大。薛谓五脏气血俱虚也，朝用补中益气，夕用六君子加当归，各五十余剂，疮口渐敛，又用六味丸调补而愈。 府庠李达卿，素肾虚发热，久服黄柏、知母之类，形体渐瘦，遗精白浊，晡热唾痰。薛曰：此肾水亏损，虚火内炽，用补中益气之类，加五味、麦门，前症将愈。又别用清热凉血之剂，饮食少思，唾痰不止。薛以为脾肺复虚，不能摄涎归源，仍用前汤加茯苓、半夏而愈。后入房头晕吐痰，腰骨作痛，大小便道牵痛。薛曰：此精己耗而复竭所致，危殆之证也，遂朝用前汤加麦门、五味，夕用六味丸料加五味子，萆 ，五十余剂诸证顿退。后又入房，阴囊、阴茎作痛，别用淡渗之剂，阴囊内溃。

　　薛用补阴托里之剂，出脓甚多，喜肿消痛止，竟不善调养，以致大便不通，小便如淋，痰涎上涌。薛曰：肾虚之证复作矣，诚为可虑。有保其可生者，用礞石滚痰丸，牛黄清心丸之类，吐痰愈加。薛曰：非惟无以保其生，而反促其危矣！固辞不治，后果殁。 一男子，醉而入房，阴囊肿胀大如斗，小腹胀闷，小水淋赤，发热口干，痰涎壅甚，此膀胱阴虚，酒毒所乘也，用六味丸料，加车前、牛膝作饮，下滋肾丸，诸证顿退，再加五味、麦门二剂而愈。却以补中益气加麦门、五味，调理而康。若用淡渗，复损真阴，决致不起。

　　加味小柴胡汤 治囊痈腐烂，或饮食少思，日晡发热。

　　柴胡 人参 黄芩（炒） 川芎 白术（炒） 盐水（浸，炒） 当归（酒洗） 黄柏（酒拌，炒） 知母（酒拌，炒） 甘草（各一钱） 半夏（五分）

　　作一剂。水二盅，煎八分，食前服。痛甚加黄连。小便不利，加木通。

　　知州王汝道，先晡热发热，肢体倦怠，入房则腿足酸软，足必热至腿膝，六脉洪数，两尺为甚。余以足三阴虚，欲滋补化源。彼反服苦寒降火之剂，后阴囊肿胀，用治疝之药，肿胀益甚，形气愈虚。服温补之剂，肿痛上攻，小便不利，两尺脉洪滑，按之虚甚，余曰：此囊痈也，因气血虚而不能溃。先用补中益气汤加山药、山茱萸、车前子、柴胡、山栀，一剂肿胀顿消，随用六味丸料加车前、牛膝、柴胡、山栀，一剂小便渐通，乃用活命饮与前二药，消息兼用至二十余剂。囊裂出秽脓甚多，乃用托里消毒散六剂，脓秽清，又用托里散数剂，脓水渐少，更用补阴托里散，及十全大补汤五十余剂而痊。 一人年逾五十，患此疮口不敛，诊之微有湿热。治以龙胆泻肝汤，湿热悉退，乃以托里药，及豆豉饼灸而愈。次年复患湿热颇盛，仍用前汤四剂而退，又以滋阴药而消。若溃后虚而不补，少壮者成漏，老弱者不治。脓清作渴，脉大者，亦不治。 一人患此久不敛，以十全大补汤加五味、麦门、灸以豆豉饼，月余而平。

　　一弱人，脓熟胀痛，大小便秘，急针之，脓出三碗许即鼾睡，觉神思少健。但针迟，故用托里药，至三十余剂始瘥。若服解毒药，即溃尽矣。

　　〔似是而非〕一人囊肿，状如水晶，时痛时痒出水，小腹按之作水声，小便频数，脉迟缓，此醉后饮水入房，汗出遇风寒湿毒乘聚于囊，名水疝也。先以导水丸二服，腹水已去，小便如常，再以胃苓散倍白术、茯苓，更用气针，引去聚水而瘥。 一人年逾四十，阴囊肿痛，以热手熨之少缓，服五苓散不应，尺脉迟软，此下虚寒邪所袭而然，名曰阴疝，非疮毒也。治以蟠葱散少可，更服葫芦巴丸而平。 一人年逾三十，阴囊湿痒，茎出白物如脓，举则急痛，此肝疝也。用龙胆泻肝汤而愈。阴茎或肿，或缩，或挺，或痒，皆宜此药治之。

　　治肾痈，用石蟹热水磨服。

　　锻石散 治肾漏，阴囊先肿后穿破，出黄水，疮口如鱼口，能致命。

　　上用五倍子同锻石炒黄色，去灰摊地，出火毒，砂盆内研细末。不犯铜铁，干掺上五七次可。

　　治外肾痈疮抱鸡卵壳 鹰爪黄连 轻粉（各等分）

　　上为细末。用煎过清油，调涂。

　　乌金散麸炭 紫苏叶（各等分）

　　上为末。香油调搽。

　　卷之四　下部（十四）

　　阴疮

　　阴器属足厥阴肝经，任脉之会。《素问》云：厥阴之脉络阴器，系于肝。《灵枢》曰：筋者聚于阴器，而脉络于舌本。肝者，筋之会也，又属督脉。《素问》曰：督脉者，其络循阴器，合篡间是也。至于足太阳，外合清水，内属膀胱而通水道，手太阳外合淮水，内属小肠而水道出焉，则又属手足太阳也，肾主水，则又属足少阴也。饮入于胃，游溢精气，上输于脾，脾气散精，上归于肺，通调水道，下输膀胱，则又属手太阴也。《素问》又谓：前阴者，宗筋之所聚，太阴、阳明之所合。则又属脾与胃矣，痈疮生其间，须细心求而责之，不可专主一厥阴肝经，而惟清肝导湿之为事，斯无误矣。隐处瘙痒成疮，挟有耳鸣、目痒、鼻赤、齿浮、指缝白等症，为肾脏风疮。生于阴头，为阴头痈。生于窍口，为下疳疮。今但生于阴茎者，皆为下疳，姑从之。

　　〔肾藏风疮〕戴院使云： 风因精未调，外为风湿所袭，从阴囊湿汗作痒起，流注四肢，手叉白色，悉生疮疡，俗谓之肾脏风。四生饮二两，以竹刀细切猪腰一对，银石器中酒漉，煮烂研细，和药为丸，如梧子大。如不可丸，入酒醋少许。每服五六十丸，盐酒空心下，又用花蛇散和消风散酒调服；或升麻和气饮，咽乌头煮盐丸及乌荆丸，或花蛇丸。若 常湿痒，欲得淋洗，则以蛇床子一味煎汤用之。

　　三因四生散 治 风上攻下注，耳鸣目痒，鼻赤齿浮，或作口疮；下注阴湿四散搔痒，通体生疮，及妇人血风等症。

　　白附子 蒺藜（擦去刺） 黄 （蜜炙） 羌活（各等分）

　　为末。每服二钱，盐酒调下。有一人将猪肾破开，人盐掺药煨，亦妙。 属宗筋，胃阳明养之，故有是证。

　　治肾脏风 凡指缝白者，只一二服效。

　　黄 （一两） 木通 甘草 黑牵牛（各半两）

　　上四味细锉。用 蝥七枚，去翅，同药炒焦黑，去 蝥，余为末，蒸饼糊为丸，如桐子大。空心盐汤下，三十丸。

　　本事乌头丸 治肾脏风，上攻下注，生疮并癣。

　　川乌头 草乌头（二味，以黑豆半升，煮透软，去皮脐，切、晒，各一两） 天麻 地龙（去土） 白附子（各半两）

　　上为末，酒糊为丸，如桐子大。每服二三十丸，空心食前，盐酒盐汤任下。

　　肾脏风 甘草节煎汤洗，极效。

