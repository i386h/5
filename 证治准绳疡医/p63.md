<!-- { "loadSidebar": true } -->
　　常治初起肿痛，或小便赤涩，先以制甘草一二剂，及蒜灸，更饮龙胆泻肝汤。若发热肿痛者，以小柴胡加车前、黄柏、芎、归。脓已成即针之。已溃用八珍汤加制甘草、柴胡梢酒炒，黄柏、知母。小便涩而脉有力者，仍用龙胆泻肝汤加制甘草。小便涩而脉无力者，用清心莲子饮加制甘草。脓清不敛者，用大补剂，间以豆豉饼。或久而不敛者，亦用附子饼灸并效。 尚宝鲍希传，足发热，服四物、黄柏、知母之类年余。患悬痈，唾痰作渴饮汤，其热至膝，更加芩、连、二陈，热痰益甚，谓余曰：何也？余曰：此足三阴亏损，水泛为痰，寒凉之剂，伤胃而甚耳。遂先用补中益气，夕用六味丸，间佐以当归补血汤，半载乃愈。 赵州守患此证，肿多作痛，五月余矣，晡热口干，盗汗食少，体倦气短，脉浮数而无力，此足三阴气血亏损，用补中益气加制甘草、五味、麦门，三十余剂食进势缓，又用六味丸料，五十余剂脓溃疮敛。后因怒作痛，少食胁痛，发热，仍用前药，赖其禀实，慎疾而愈。 通府张敬之，患前证久不愈，日晡热甚，作渴烦喘，或用四物汤、黄柏、知母之类，前症益甚，更体倦少食，大便不实，小便频数，谓余曰何也？余曰：此脾虚之症，前药复伤而然也。遂用补中益气加茯苓、半夏，数剂饮食渐进，诸症渐愈，更加麦门、五味，调理乃痊。经云：脾属至阴，为阴土而主生血。故东垣先生云：脾虚元气下陷，发热烦渴，肢体倦怠等证，用补中益气汤，以升补阳气而生阴血。若误认为阴虚，辄用四物、黄柏、知母之类，反伤脾胃生气，是虚其虚矣。况黄柏、知母乃泻阳损阴之剂，若非膀胱阳火盛，而不能生阴水，以致发热者，不可用也。 一儒者患此，服坎离丸及四物、黄柏、知母之类，不应。脉浮洪，按之微细。余以为足三阴虚，用托里散，及补阴托里散渐愈；又用六味丸、补中益气汤调补化源，半载而痊。大凡疮疡等症，若肾经阳气亢盛，致阴水不能化生，而患阴虚发热者，宜用坎离丸，取其苦寒，能泻水中之火，令阳气衰而水自生。若阳气衰弱，致阴水不能化生，而患阴虚发热者，宜用六味丸，取其酸温能生火中之水，使阳气旺则阴自生。况此证属肾经精气亏损而患者十有八九，属肾经阳气亢盛而患者十无一二。然江南之人患之，多属脾经阴血亏损，元气下陷，须用补中益气汤，升阳补气，使阳生而阴长。

　　若嗜欲过多，亏损真水者，宜用六味丸，补肾经元气以生精血，仍用补中益气汤，以培脾肺之生气而滋肾水。经云：阴虚者脾虚也，但多误以为肾经火症，用黄柏、知母之类，复伤脾肺，绝其化源，反致不起惜哉！ 上舍刘克新，溃后作痛，发热口干，小便赤涩，自用清热消毒之药不应，左尺洪数。余以为阳气盛而阴气虚也，先用四物汤加黄柏、知母等诸剂，泻其阳气使阴自生，服数剂诸证渐愈，后用补中益气汤、六味地黄丸，补脾肺，滋肾水而疮口愈。 一儒者，小便赤涩，劳则足软肿痛，发热口干，舌燥食少，体倦日晡益甚，此气血虚而未能溃也。遂用八珍加麦门、山药，倍用制甘草，数剂诸证悉退，但患处肿痛，此脓内掀也，又五剂脓自涌出，又五十余剂而疮口将完。又因劳役，且停药，寒热作渴，肿痛脓多，用补中益气汤加炒山栀二剂，少愈。又以八珍汤加麦门、五味，百余剂肿痛悉去。喜其慎起居，节饮食，常服补剂而安。但劳则出脓一二滴。后惑于他言，内用降火，外用追蚀，必其收敛，致患处大溃，几至不起，仍补而愈。

　　甘草膏 治水谷道前后生痈，谓之悬痈，乃肛门前，阴囊后，生核子如橄榄样，或如梅李状，初不作痛，至旬月渐热，不早治疮溃，脓血出，日数碗，至有肠腐而大便从疮口出者，其苦不可言。近亦数月，远至一二年亦愈。须是作核未痛以前治之，不过一二服便自消。此病初发如松子大，渐如莲子，数十日后，如觉赤肿如桃李即破，若破则难治。

　　服此药虽不能急消，过二十余日必消尽矣，投两服亦无害。林院判康朝，尝患此疾已破。服此药两服，疮即合甚妙。

　　上用粉草半斤，内用无节者四两，如算子样劈破。取泉石间长流水，以甘草入水中浸透。以炭火将甘草蘸水焙炙，以一碗水尽为度，不可急性，劈开。却将所炙甘草，另用泉水三盏，无灰好酒五盏，用瓦罐煎至三之一如膏，一起服之立愈。另用有节甘草四两，仍用泉水，随罐大小煎汤，漉洗患处三遍，其效如神。水冷再温洗。

　　〔丹〕 骑马痈。用大粉草带节四两，长流水一碗，以淬浸水尽，为末，入皂角灰少许，作四服。汤调顿服立效。

　　〔薛〕 大抵此证属阴虚，故不足之人多患之，寒凉之剂不可过用，恐伤胃气。惟制甘草一药，不损气血，不动脏腑，其功甚捷。

　　加味小柴胡汤（方见前。）

　　清心莲子饮 治悬痈势退，惟小便赤涩。

　　黄芩（五钱） 黄 （蜜炙） 石莲肉（去心） 人参 赤茯苓（各七钱半） 车前子（炒） 麦门冬（去心）

　　甘草（炙） 地骨皮 制甘草（法见前）

　　每服一两，用水二盅，煎至八分，食前服。如发热加柴胡、薄荷。

　　加味托里散 治悬痈不消不溃。

　　人参 黄 （盐水拌炒） 当归（酒拌） 川芎 麦门冬（去心） 知母（酒拌，炒） 黄柏（酒拌，炒）

　　芍药（炒） 金银花 柴胡 制甘草（法见前，各一钱）。

　　作一剂。用水二盅，煎八分，食前服。

　　加味十全大补汤 治悬痈，溃而不敛，或发热饮食少思。

　　人参 黄 （盐水拌，炒） 白术（炒） 茯苓 熟地黄（酒拌，中满减半） 当归（酒拌） 川芎 芍药（炒，各一钱） 肉桂 麦门冬（去心） 五味子（捣炒） 甘草（炒，各五分）

　　作一剂。用水二盅，煎一盅，食前服。茎肿，加青皮。热加黄芩，柴胡。日晡热加柴胡、地骨皮。小便赤加酒制知母、黄柏。小便涩加车前子、山栀子，俱炒。

　　鸡内金散 治谷道边生疮，久不愈者。

　　鸡 （不拘多少，即是鸡 内去下黄皮）

　　上件烧灰存性，研为极细末。每用少许，干贴之，如神。

　　治谷道中疮 以水中荇叶细捣，绵裹纳下部，日三。

　　治肛内生痈肿痛方蜈蚣 穿山甲（蛤粉） 血余 带血管鹅毛 生鹿角以上各药，俱 存性，研细，等分和匀，每服五钱，空心好酒下。

　　卷之四　股部（十五）

　　股阴疽

　　（与附骨疽，参看。）

　　《灵枢》云：发于股阴，名曰赤施。不急治，六十日死。在两股之内，不治，十日死。

　　《鬼遗》云：阴疽发腿髀及阴股，始发腰强，数饮不能多，七日发坚硬肿胀，恶疼，心烦躁，死不治。

　　或问：大股之内，阴囊之侧，生毒何如？曰：在左为上马痈；在右名下马痈；在肛门傍，名肛门痈，俱属足太阳经湿热，七情不和，忧愤所致。宜服内补黄 汤、内托羌活汤、十全大补汤。选用胜金丹、紫金丹。壮实者，一粒金丹、八阵散下之。呕吐不食，麻木黑陷，膨胀，六脉微或代，冷汗不止，烦躁狂妄，小水不利，泄泻者不治。未溃之先。

　　宜服台阁紫微丸。按：足三阳之脉，在外皆曰髀，足三阴之脉，在内皆曰股。今曰：大股之内，阴囊之侧，则属三阴经而厥阴为多明矣，乃以为足太阳，不亦谬乎？ 一人腿内侧患痈，未作脓而肿痛，以内托黄 柴胡汤，二剂稍愈，又二剂而消。 一人腿内患痈，漫肿作痛，四肢厥，咽咙塞，发寒热，诸治不应，乃邪郁经络而然也。用五香连翘汤一剂，诸证少退，又服大便行二次，诸证悉退而愈。 一人年二十余，股内患毒日久；欲求内消，诊脉滑数，知脓已成，因气血虚不溃，刺之脓出作痛，用八珍汤稍可，但脓水清稀，用十全大补汤三十余剂而痊，盖脓出反痛者，虚也。 一僧，股内患肿一块，不痛不溃，治托里二十余剂，脓成刺之作痛。予谓：肿而溃，溃而反痛，此气血虚甚也，宜峻补之。彼云：气无补法。予曰：正气不足，不可不补，补之则气化而痛自除，遂以参、 、归、术、熟 ，治之两月余而平。大抵疮疡先发为肿，气血郁积，蒸肉为脓，故多痛。脓溃之后，肿溃肌宽，痛必渐减而痛愈盛者，气血不足也。即丹溪、河间虚甚之说。

　　卷之四　股部（十五）

　　股阳疽

　　《灵枢》云：发于股阳，名曰股阳疽，其状不甚变色，痈肿内薄于骨，不急治，三十日死矣。

　　或问：腿外侧胯下，五六寸生疽何如？曰：此名伏兔发，寒热大作，疼痛彻心， 肿无头是也，属足阳明胃经。先贤谓不治之证，早觉早治为上，急隔蒜灸，灸而 起者可治，无 者难治。服活命饮加牛膝、木瓜、汉防己；紫金丹、胜金丹汗之。壮实者，八阵散、一粒金丹下之。 一人股外侧患痈，漫肿大痛，以内托黄 汤，酒煎二剂少可，更以托里数剂，溃之而愈。 一人年逾二十禀弱，左腿外侧患毒，三月方溃，脓水清稀，肌肉不生，以十全补汤加牛膝，二十余剂渐愈，更以豆豉饼，灸月余而痊。 一妇腿痈久而不愈，疮口紫陷，脓水清稀。予以为虚，彼不信。乃服攻毒之剂，虚证蜂起，复求治。灸以附子饼，服十全大补汤，百余帖而愈。 一人腿痈内溃，针之脓出四五碗许，恶寒畏食，脉诊如丝，此阳气微也，以四君子加炮附子，畏寒少止，又四剂而止；以六君子加桂数剂，饮食颇进，乃以十全大补，及灸附子饼，两月愈。 一老，腿痈脓自溃，忽发昏瞀，脉细而微，此气血虚极也，以大补之剂而苏。

　　一人腿痈，兼筋挛痛，脉弦紧，用五积散加黄柏、柴胡、苍术而痊。 一妇左腿痛，不能伸，脉弦紧，按则涩，以五积散二剂，痛少止，又二剂而止，以神应养真而愈。（脉弦紧涩属寒，故用五积散，辛热以散之。） 一人右腿赤肿 痛，脉沉数，用当归拈痛汤，四肢反痛。

