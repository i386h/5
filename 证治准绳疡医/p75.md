<!-- { "loadSidebar": true } -->
　　〔薛〕 属元气不足，邪气所乘，亦有传染而患受，症在肝肾二经，故多在下体发起，有先筋骨痛而后患者，有先患而后痛者。初起脉浮数，邪在脾肺经也，先用荆防败毒散解散之。脉弦数，邪在肝胆经也，先用龙胆泻肝汤清解之。脉沉数，邪在脏腑也，先用内疏黄连汤通导之，后用换肌消毒散为主，愈后再无筋骨疼痛之患。若疮凸赤作痛，热毒炽盛也。疮微作痛，毒将杀也。疮色白而不结痂，阳气虚也。色赤而不结痂，阴血虚也。

　　搔痒，脉虚浮，气不能相荣也。搔痒脉浮数，血不能相荣也。臀背间或颈间作痒，膀胱阴虚也。阴器间或股内痒，肝经血虚也。阴囊作痒重坠，肝经阴虚湿热也。小便频数，短少色赤，肝经阴虚也。小便频数，色白短少，脾肺气虚也。面目搔痒或搔变赤，外邪相搏也。眉间痒或毛落，肝胆血燥也。饮食少思，口干饮汤，胃气虚也。饮食难化，大便不实，脾气虚也。侵晨或夜间泄泻，脾肾虚也。若治失其法，有蚀伤眼目，腐烂玉茎，拳挛肢体者，但用九味芦荟丸以清肝火，六味丸以生肾水，蠲痹解毒饮以养血祛邪，亦有可愈者。若误用轻粉等剂，反为难治。湿胜者，宜先导湿。表实者，宜先解表。里实者，宜先疏里。表里若俱实，解表攻里。表虚者补气。里虚者补血。表里俱虚者补气血。 一人遍身皆患，左手脉数，以荆防败毒散，表症乃退，以仙方活命饮六剂，疮渐愈，兼萆 汤月余而痊。 一妇 痛发热，便秘作渴，脉沉实，以内疏黄连汤二剂，里症已退，以龙胆泻肝汤数剂，疮毒顿退，间服萆 汤，月余而痊。 一人下部生疳，诸药不应，延及遍身突肿，状如翻花，筋挛骨痛，至夜尤甚，此肝肾二经湿热所致。先以导水丸进五服，次以龙胆泻肝汤数剂，再与除湿健脾之药，外贴神异膏吸其脓，隔蒜灸拔其毒而愈。 若表实者，荆防败毒散。里实者，防风通圣散。气虚者，四君子。血虚者，四物仍加兼症之药并愈。若服轻粉等药，反收毒于内，以致迭发。概服防风通圣，则气血愈虚，因而不治者多矣。 一人患之，发寒热，作渴便秘，两手脉实，用防风通圣散而退，以荆防败毒散兼龙胆泻肝汤而痊。 一人患之肿痛，先以龙胆泻肝汤、导水丸各四剂少愈，再以小柴胡加黄柏、苍术五十余剂而平。 一人玉茎肿溃，小便赤涩，肝脉弦数，以小柴胡加木通、青皮、龙胆草四剂，又龙胆泻肝汤数剂而痊。 一童玉茎患之，延及小腹数枚，作痛发热，以小柴胡汤吞芦荟丸，更贴神异膏，月余而痊。 一人愈后，腿肿一块，久而溃烂不敛，以蒜捣烂敷患处，以艾灸其上，更贴神异膏及服黑丸子并托里药，两月而愈。

　　一妇燃轻粉药于被中熏之，致遍身皮塌，脓水淋漓不能起居，以滑石、黄柏为末，绿豆粉等分铺席上，令可卧，更以金银花散，月余而痊。 一人皆愈，但背肿一块甚硬，肉色不变，年余方溃，出水三载不愈，气血俱虚，饮食少思，以六君子汤加当归、藿香三十余剂，更饮萆 汤，两月余而痊。 一人患之势炽，兼脾胃气血皆虚，亦服前药而瘥。

　　一妇患之皆愈，惟两腿、两 各烂一块如掌，兼筋挛骨痛，三载不愈。诸药不应，且晡热甚，饮食少思，以萆 汤兼逍遥散，倍用白术、茯苓数剂，热止食进，贴神异膏；更服八珍汤加牛膝、杜仲、木瓜三十余剂而痊。一人杨梅疮后，两腿一臂各溃二寸许，一穴脓水淋漓，少食不睡，久而不愈。以八珍汤加茯神、酸枣仁服，每日以蒜捣烂涂患处，灸良久，随贴膏药数日稍可。却用豆豉灸，更服十全大补汤而愈。 凡有肿硬或作痛，亦用蒜灸及敷中和膏，内服补药并效。 一儒者患前证，先玉茎作痒出水，后阴囊股内、小腹、胁、臂，发小 ，或干脓窠，误服祛风等药，肢体倦怠，恶寒发热，饮食渐减，大便不实，左尺洪数，左关弦数。右关浮缓，按之微弦。予曰：此患属肝胆经也，左关脉弦，左尺脉浮数者，肾水少而虚热传于肝也，右关脉浮缓，脾胃之气弱也，按之而弦者，肝木乘脾土也。用六味地黄丸、补中益气汤为主，佐以换肌消毒散而愈。 一儒者患前症，色赤作痛，大便秘而不实，服祛风败毒等药，舌痛口干，脉浮而数，此邪气去而阴虚所致。用六味丸料加山栀、当归四剂，脉症顿退。又用八珍汤加山栀、丹皮，疮色渐白，后用四君加归、 而愈。 一患者，服攻毒等药，患处凸而色赤作痛，肢体倦怠，恶寒发热，脉浮而虚，此元气复伤而邪气实也，用补中益气汤二剂而痊。 一儒者患之，误服祛风消毒之药，复伤元气，因劳役过度，内热口干，齿龈作痛，右关脉洪数而虚，此脾胃受伤而火动，用清胃散之类而愈， 进士刘华甫，患之数月，用轻粉、朱砂等药，头面、臂、臀各结一块二寸许，溃而形气消弱，寒热口干，舌燥唇裂，小便淋漓，痰涎上涌，饮食少思，此脾胃伤，诸脏弱，而虚火动也。先用六君子二十余剂，又用补中益气加山茱萸、山药、麦门、五味服之，胃气复而诸症愈，惟小便未清，痰涎未止，用加减八味丸而痊。 一儒者患之，头面搔痒，或成粒、或成片、或出水，脾肺脉俱洪数，此风邪所伤。

　　先用荆防败毒散加萆 、钓藤钩数剂渐愈，但口干内热，用四物加山栀、钓藤、金银花、甘草节而愈，后遍身搔痒，内热口干，佐以六味丸而痊。 一商人，每劳役饮酒后则遍身生疮，服祛风败毒之剂，面目、胸背、臂胁结一块如桃栗，凹凸痒痛，脓水淋漓，气血虚甚，寒热往来，作渴痰壅，此湿热壅盛，元气虚而不能愈也。外敷当归膏；内服补阴八珍加萆 五钱，并换肌消毒散加干葛、钓藤钩各一钱，二十余剂诸症渐退，仍以前药为主，佐以调理之剂两月余，血气复而疮愈。

　　萆 汤川萆 （一名土茯苓，俗呼冷饭团）

　　每服二两。水三盅，煎一盅半，去渣。徐徐温服，病甚患久者，以此一味为主，而加以兼症之剂。

　　换肌消毒散 治时疮，不拘初起、溃烂。

　　土茯苓（五钱） 当归（酒洗） 白芷 皂角刺 薏苡仁（各一钱） 白鲜皮 木瓜（不犯铁器） 木通金银花（各七分） 炙甘草（五分）

　　上水煎服。

　　蠲痹消毒散 治时疮，肢节拘挛。

　　姜黄 土茯苓 独活（各五钱） 白术 当归（各一钱五分） 赤芍药（一钱） 白芷（五分）

　　上水煎服。

　　蠲毒换肌饮 治杨梅疮。

　　冷饭团（白色者，木槌打碎，四两） 上以长流水四大碗，入砂锅内煎至三碗，入后药：黄栝蒌（连仁杵烂，或细切，一个） 黄 （盐水炒，三钱） 白芍药 当归（各一钱半） 木瓜 白芷风藤 白鲜皮 贝母 天花粉 穿山甲 皂角刺 甘草节（各一钱） 汉防己（七分） 鳖虱胡麻（炒、研，二钱） 金银花（三钱） 猪胰子（切碎，一两）

　　上再煎至一大碗，通口顿服。胃弱者，分为二服，日三服。

　　又方木瓜 牛膝（去芦） 生地黄 当归 金银花 贝母（以上各二钱） 粉草节 五加皮 天花粉 地骨皮（以上各一钱半） 鳖虱胡麻仁（二钱半，炒香 研） 白芷 大风藤（各一钱） 薏苡仁（三钱，炒）

　　柴胡（五钱） 独核肥皂子（去硬壳，七个） 皂角子（七个，炒、打碎） 冷饭团（四两，白色者，可用木槌打碎） 猪胰子（二两，切、碎） 白鲜皮（一钱二分）

　　河水三大碗，入砂锅内煎至一大碗。空心、上下午饥时，各一服。忌食茶、醋、牛肉、河 、猪肝、肠。

　　洗汤方五倍子（四两） 皮硝（一两） 地骨皮（三两，打碎） 甘草（一两五钱，作片） 艾叶（二两） 葱（十枝）

　　入麻布囊中。煎极浓汤一锅，勿侵生水。先以一分滚汤乘热熏洗，旋添热汤，浴至汗出为度。浴时先服前煎药一服。

　　点药方真轻粉（五分） 杏仁（七粒，去皮） 冰片（三厘）

　　三味同捣极烂，洗净点上。

　　杨梅疮丸药方白花蛇（四寸，酥炙） 露蜂房（一杖， ） 全蝎（四枚，酒浸、蜜炙，去足螫） 蜈蚣（二条， ）

　　龟板（一两，酥炙） 雄黄 飞丹（各一钱） 槐花米 雨前细茶（各五钱） 孩儿茶 辰砂（各五分，为衣） 麝香（三分，同砂为衣）

　　上用黄米饭为丸。日进二三服，好酒送下，七日后疮即光矣。当加桦皮灰。

　　发霉疮毒方 用雄羊肉一斤，水八碗煮熟，入后药：川芎 大黄 蝉蜕 麻黄 威灵仙（各一两，此味虚人不可多用） 共五味，入羊肉内煎至一大碗，空心服。其羊肉任意食之，盖被取汗，天明洗浴。只用一帖立效。

　　围药方丁香 檀香 沉香 乳香（各五钱） 赤石脂（三两） 麝香（一钱） 桑霜（二两）

　　碱水调围。

　　广疮膏 亦治结毒。

　　黄连 黄蜡（各三钱） 木鳖子（去壳） 蕲艾（各二钱） 韶粉 白蜡（各一钱五分） 雄黄（一钱） 炉甘石（五钱） 龙骨（五分） 冰片（一分）

　　香油煎膏。原方有樟脑三钱，恐作痛，故去之。

　　熏法 治杨梅疮毒，流注四肢，或遍身结成大疮，久不能愈者，用此法熏之极妙，能收轻粉毒。

　　好艾叶（一斤，挪熟） 雄黄（一两） 黄丹（一两） 松香（四两） 苍术（半斤，米泔制过）

　　上四味为末。入艾拌匀，用黄纸做成药筒，五寸长。以火烧着一头，将烟熏疮口，待筒烧过一半去筒，用水银膏贴之。次日又洗又熏之，半月有效，如重二十日有效。

　　洗药方石菖蒲 荆芥 防风 羌活 独活 金银藤 地骨皮 何首乌 甘草上日日煎汤洗之。

　　水银膏 亦治 疮。

　　无名异 水银 银朱 黄丹 百草霜（各等分）

　　上研极细和匀，用桐油调成膏，油纸摊作隔纸膏贴之。其油纸先用黄连、黄柏煎汤刷数遍，然后（摊贴）。

　　又捷法 治杨梅疮，不问新旧并效，不过旬日。用胆矾、白矾末并水银各三钱半，入香油、津唾各少许和匀。坐无风处，取药少许，涂两脚心，以两手心对脚心，擦磨良久。

　　再涂药少许，仍前再擦，用药尽即卧，汗出或大便去垢，口出秽涎为验。连擦三日，煎通圣散澡洗；更服内疏黄连汤或败毒散。愈后服萆 汤，有热加芩、连，气虚参、 ，血虚四物之类。

　　卷之五

　　恶疮

