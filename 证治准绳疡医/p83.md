<!-- { "loadSidebar": true } -->
　　丹溪云：癣疮用防风通圣散，去芒硝、大黄，加浮萍、皂角刺。

　　又方 治癣用浮萍（一两） 苍耳 苍术（二两） 苦参（一两半） 黄芩（半两） 香附（二两半）

　　上为末。酒调服，或酒糊丸。

　　何首乌散（罗氏） 治脾肺风毒，攻肿遍身，癣变成瘾疹，搔之成疮，或肩背拘急，肌肉顽痹，手足酸裂，风气上攻头面生疮，及治紫癜、白癜、顽麻等风，并宜服之。

　　荆芥穗 蔓荆子 威灵仙 何首乌 甘草（炙） 防风 蚵 草（各等分）

　　上捣罗为末。每服一钱，食后温酒调下，沸汤亦得。

　　白蒺藜散 治一切癣及疥，风痒 疮等疾。

　　白蒺藜 秦艽（去芦土） 枳壳（麸炒，去瓤） 独活 防风（并去芦，各二两） 人参 苦参 玄参丹参 沙参（各去芦） 甘菊花 栀子仁 黄芩 茯神（去木） 茱萸 细辛（去苗） 麻黄（去节，各二钱半） 乌蛇（四两，酒浸取肉 ）

　　上为细末。每服二钱，食前，温酒调下。

　　苦参丸 治肺毒邪热生疮疥鲜，并宜服之。以苦参一味为细末，粟米饭丸如桐子大。

　　每服五十丸，空心，温水、饮汤送下。

　　苦参丸 治一切癣，皮肤瘙痒。

　　苦参（去芦，一斤半，锉） 菖蒲（四两） 乌蛇（八两，酒浸取肉）

　　上为细末，炼蜜和捣三五百下，丸如梧桐子大。每服三十丸，熟水送下，不拘时候。

　　三神丸 治一切癣。

　　蒺藜（炒） 海桐皮（锉 草乌头（盐炒熟，去盐不用，各一两）

　　上为细末，面糊和丸，如绿豆大。每服十丸加至十五丸，温酒、盐汤送下。

　　胡粉散 治一切癣疮，瘙痒甚者。

　　胡粉（别研） 雄黄（别研） 硫黄（别研，各一钱半） 大草乌（三钱，生用） 斑蝥（一钱） 砒（五分）

　　蝎梢（三钱） 麝香（三分）

　　上为细末。先用羊蹄根蘸醋擦动，次用药少许，擦患处。

　　银粉散 治一切顽癣。

　　轻粉 黄丹 白胶香 沥青（各等分）

　　上为细末，麻油调。拭净或抓破，竹篦挑搽。二次便干，数次剥去壳也，治牛皮癣如神。

　　八宝散 治风癞、松皮顽癣，久不愈者。一乡人患此疾数年不愈，后得此方，试用有效。

　　藿香 破故纸 槟榔 大腹皮 雄黄 轻粉 硫黄 白矾（枯，各一两）

　　上为细末。小油调擦，日上三五次，痒则擦之。

　　五倍子散 治癣，久不瘥。

　　五倍子（一两，火烧烟尽） 黄柏（锉） 当归（锉，炒） 腻粉 漏芦 白矾（ ，各一分）

　　上为细末。先用盐浆水洗，拭干敷之。

　　丁香散 治一切癣。

　　丁香（研） 蛤蟆灰（各一两） 麝香（研，二钱半） 白矾（熬令汁枯，研） 五倍子（研） 腻粉（研，各半两）

　　上研匀。干敷癣上，以瘥为度。

　　水银膏 治一切癣。

　　水银（二钱半） 芜荑仁（研末） 姜黄（研末，各半两） 酥（二两）

　　上先将酥和水银，以柳椎研搅。候水银散即下芜荑、姜黄末，搅匀，瓷盒盛。旋取涂癣上，日三二次。

　　定粉膏 治干、湿癣，风癣，不拘年月。

　　定粉 水银 芜荑 胭脂（各一分）

　　上同研匀。用陈猪脂一两，同研成膏。先用汤洗，后以膏子临卧涂之。一上便瘥。本法猪脂须用三年以上者，今若无，但陈者亦可。仍用后方淋洗。

　　楝实（半升，如无实，以根皮代之） 楝叶及嫩枝（细锉） 凌霄花及藤（锉细，各一升） 枳壳（去瓤）

　　蛇床子 地榆 丹参 皂荚 苦参（并细锉，各三两）

　　上同煎浓汁，热洗患处。

　　黄连膏 治一切久癣，积年不瘥。四畔潜侵，复发成疮，疮 赤黑，痒不可忍。搔之出血。

　　黄连（去须） 黄柏（去粗皮） 豉（细研） 蔓菁子 杏仁（汤浸，去皮尖双仁，细研，各半两） 水银（一钱）

　　上先以水银，于掌中唾研如泥。次入乳钵内下生油一合和匀，次入药末同研成膏，瓷盒盛。日三五度涂疮上。

　　癣疮方 槿树皮，不犯铜铁。每二两入芦荟三钱，白芨三两，细研为末。刮癣出血，用好醋调敷，虽痛却一敷可愈。

　　一方用芦荟 大黄 轻粉 雄黄 蛇床子 槿树皮 槟榔上先刮破癣，用醋调药末涂之。

　　顽癣，用槿树皮加巴豆、斑蝥为细末；又加生砒少许，水调敷。

　　治癣积年不瘥者。

　　上用斑蝥一个，去头翅足，以针扎灯焰上烧，米醋内淬，如此三两次，就烧成存性黑灰，研为细末。用红枣一个，汤泡剥去皮、核，与斑蝥一处同研烂。先以手抓或生布擦动癣，然后搽药，不可侵好肉，恐有毒。

　　治牛皮癣 用清香油一两，入全蝎七枚，巴豆二十枚，斑蝥十枚同熬。候色焦者先去之。去了，入黄蜡一钱候熔，收起。朝擦暮愈，不损皮肉。

　　又方绿蓠根（不拘多少） 花椒（一两） 信（些少） 防风白芨 百部 白蔹（各半两） 江子（十五粒）

　　上各为末。和绿蓠根捣熟成团。将药于癣上擦之，候痛过洗浴。

　　又方 一味绿蓠根，去粗皮，取细皮贴肉者，捣烂。用醋调涂癣上。立愈。

　　治癣，用黎芦细捣为末，生油调敷。

　　治癣神效方藜芦根（半两） 轻粉（二钱半）

　　上为细末，凉水调搽癣上。

　　《简要济众》治癣疥久不瘥。羊蹄根捣绞取汁，用腻粉少许，调如膏。涂敷患处，三五遍即瘥。如干，即用猪脂调和敷之。

　　取楮皮枝中白汁，涂癣甚妙。

　　治癣湿痒。用楮叶半斤，细切，捣敷癣上。

　　经验方 治五种疮癣。以韭根炒存性，旋捣末，以猪脂调敷之三五度瘥。又方，患癣疮，捣山豆根末，腊月猪脂调涂之。

　　半夏散 治一切癣。

　　上以半夏三两，捣为末。以陈酱汁调和如糊。摩涂癣上，日两三度即瘥。

　　东坡先生家藏方决明子（不以多少，为细末）

　　上用水银、轻粉少许，与药末同研为膏散，以物擦破癣上，用药敷之立瘥。

　　鲫鱼膏 治诸癣疮，或干或湿，痒痛不可忍。

　　鲫鱼（中者，一尾） 乱发（如鸡子大，二枚） 猪脂（半斤），雄黄（一两半） 硫黄（一两）

　　上件药，先煎猪脂令沸，即下鱼煎令烟尽，次下发令销，滤去渣。下雄黄、硫黄末，搅令匀，于瓷器中。不拘时候涂之，以瘥为度。

　　凌霄花散 治风湿兼热，生诸癣久不愈。

　　凌霄花 黄连 白矾（各二钱半） 雄黄 天南星 羊蹄根（各半两）

　　上为细末。抓破，用生姜汁调药擦之。如癣不痒，只用清油调药，立效。

　　昨叶荷草散 治一切癣，无问风湿气血，与夫相染而生，并宜用之。

　　昨叶荷草（即瓦松晒干，一两） 枯白矾（一钱） 雄黄（半钱）

　　上为细末。用羊蹄菜根，先蘸醋擦癣上，令痒破。即用药末乘湿涂敷。不过两三次即愈。

　　是斋治诸癣贯众 吴茱萸 官桂（各等分）

　　上为细末。先用手抓破，用药擦之，米醋调敷亦得。

　　砒霜散 治诸癣，不问干湿，积年不瘥。

　　砒霜（二钱半，研） 硫黄（研） 密陀僧（研） 腻粉（各七钱半，研）

　　上件同研令匀。如癣干即用生油调涂，若癣湿即用药掺之。

　　治癣疥疮，痒不可忍。

　　皂角（三锭，煨，去皮子） 黄连（半两，为末） 腻粉（二钱半）

　　上将皂角为末，用米醋二大盏同煎如稀汤，用绵滤去渣。入黄连末、腻粉调令匀，候癣发时，恶水出便可，先用 树白皮搔破后，涂药三两上便愈。

　　治疥癣用松胶香研细，约入轻粉和匀，凡疥癣上先用油涂了，错末一日便干，顽者三两度。

　　治癣疮 取蟾蜍烧灰为末，用猪脂和敷之。

　　戴院使云：疮如牛皮模样，痒甚不可忍者，又疼。用黄连、木香、黄柏皮、杉木节二个，明矾少许，以上各等分为末。用好真香油，调涂大效。

　　〔风癣〕乌蛇丸 治一切风癣，多年不瘥者。

　　乌蛇（酒浸，去骨） 白附子（炮） 附子（小便浸一宿） 天麻（各二两） 全蝎（炒） 羌活 乳香僵蚕（炒，各一两半） 苦参（十两） 槐花（半斤）

　　上为细末。用生姜汁一斤，蜜一斤，二味同熬成膏，入药和丸，如梧桐子大。每服三四十丸，空心用温酒送下；夜晚荆芥汤送下。

　　白花蛇丸 治风癣疮，皮肤瘙痒久不瘥。

　　白花蛇（三两，酒浸） 苦参（去芦，二两） 麦门冬（一两半，去心） 黄芩 防风（去芦） 白鲜皮甘草（炙） 枳壳（麸炒，去瓤） 栀子仁 赤芍药 川大黄 苍耳子 羌活（去芦） 黄 （锉去芦）

　　白蒺藜（各一两）

　　上件为细末。炼蜜和捣三五百下，丸如梧子大。每服三十丸，食后薄荷酒送下。

　　本事乌头丸，治风癣妙。（方见紫白癜风。）

　　宣风换肌散 治一切风癣疥疮，疙瘩风疮。

　　甘草（炙） 黄 当归（各一两） 黄连 黄芩（各酒浸，炒） 大力子（炒） 防风 白芷 荆芥穗川芎 乌蛇肉（各半两） 羌活 苍术 何首乌（各三钱） 全蝎（十枚，炒）

　　上为细末。酒调服、茶清亦可，每服二钱。

　　雄黄膏 治风毒，疥癣。

　　雄黄（细研） 腻粉（研） 白矾（枯） 川椒 藜芦（各二钱半） 附子（半两，炮去皮脐）

　　上为细末，入乳钵内再研如粉。用炼了腊月猎脂半斤，黄蜡二两，净铛内慢火煎。候蜡销倾于瓷合内，入雄黄等末搅匀。每日四五度取少许，敷涂之。

　　硫黄散 治风毒癣，遍身皆生，瘙痒。

　　硫黄（研） 雄黄（研） 朱砂（细研） 麝香（细研） 吴茱萸 附子（生用各二钱半） 巴豆（去皮，油） 川椒（各一两）

　　上为细末，同研令匀。先用新布擦癣令水出，便用醋调涂之，不过三两上即瘥。

　　治风癣，及寒热疮疥。

　　韭根（收多年者） 藜芦 瓜蒂 白矾 雄黄 水银 胡粉（各二钱半）

　　上先将雄黄、白矾、胡粉研极细。却入水银，用柳木槌研匀。用猪脂一斤，将韭根、藜芦、瓜蒂煮数沸，去渣放温。调前药涂疮，大有神效。

　　祛风白芷散（见面部面疮）。

　　丹参汤 治风癣瘙痒，洗浴。

　　丹参（去芦） 蛇床子（各三两） 苦参（五两） 白矾（二两，研细）

