<!-- { "loadSidebar": true } -->
　　〔薛〕 《内经》云：肝统筋而藏血，心裹血而主脉，脾主肉而统血，肺主气而司腠理，肾统骨而主水。若怒动肝火，血涸而筋挛者，其自筋肿起，按之如箸，久而或有血缕，名曰筋瘤，用六味地黄丸，四物、山栀、木瓜之类。若劳役火动，阴血沸腾，外邪所搏而为肿者，其自肌肉肿起，久而有赤缕，或皮俱赤，名曰血瘤，用四物、茯苓、远志之类。若郁结伤脾，肌肉消薄，外邪所搏而为肿者，其自肌肉肿起，按之实软，名曰肉瘤，用归脾、益气二汤。若劳伤肺气，腠理不密，外邪所搏而壅肿者，其自皮肤肿起，按之浮软，名曰气瘤，用补中益气之类。若劳伤肾水，不能荣骨而为肿者，其自骨肿起，按之坚硬，名曰骨瘤，用地黄丸及补中益气汤主之。夫瘤者，留也。随气凝滞，皆因脏腑受伤，气血乖违，当求其属而治其本。大凡属肝胆二经结核。八珍加山栀、胆草以养气血，清肝火；六味丸以养肺金，生肾水，若属肝火血燥，须生血凉血，用四物、二地、丹皮、酒炒黑胆草、山栀。中气虚者，补中益气兼服。若治失其法，脾胃亏损，营气虚弱，不能濡于患处，或寒气凝于疮口，荣气不能滋养于患处，以致久不生肌而成漏者，悉调补脾胃，则气血壮而肌肉自生矣。若不慎饮食起居，及六淫七情，或用寒凉蚀药，蛛丝缠，芫花线等法以治其外，则误矣。 长洲庠王天爵，辛丑春，左腿近环跳患之，状如大桃，按之濡软，恪服除湿，流气、化痰之剂，恶寒发热，食少体倦，形气俱虚，脉洪大而虚，气瘤也，肺主之。盖胆属木，肺属金，然发于胆经部分，乃肺金侮肝木，元气亏损而其脓已内溃矣，遂用十全大补汤数剂，出清白稀脓甚多，顿加寒热，烦渴头痛，殊类伤寒状，予谓此因脓泄而血气益虚耳，仍用前汤，其势益甚，脉洪数大，按之如无，乃加附子一钱，其势愈甚而脉复如前，此虚甚而药未能及也，更加附子二钱，三剂诸症顿退。乃朝用补中益气汤，夕用十全十补汤，各三十余剂，出腐骨五块，疮口将完。后因不慎起居，患处复溃。诸症更发，咽间如焚，口舌无皮，用十全大补加附子一钱服之，诸症悉愈。二日不服，内病悉至，患处复溃。二年后又患，服前药不应，诊其尺脉微细如丝，此属命门火衰，用八味丸为主，佐以十全大补汤稍愈。至乙巳，仍患虚寒之症而殁。 一男子，左腿外侧近臀，肿一块，上有赤缕三年类鸡距，一类羊角，腕不能钏，向明望之如桃胶然，夫家欲弃之。戴人见之曰：在手背者为胶瘤，在面者为粉瘤。此胶瘤也，以 针十字刺破，按出黄胶脓三二匙，立平。瘤核更不再作，婚事复成。非素明者，不敢用此法耳。

　　清上消郁汤 治痰火，气血郁结，作核成瘤，脉弦而滑在上部者。

　　昆布（洗） 玄明粉 陈皮 半夏（姜制） 黄连 海藻 莪术 川芎 香附 青黛 白芥子上薄荷煎服解下除湿汤 治湿热郁结，血气凝滞，作核成瘤在下部者。

　　海藻(洗) 黄柏 三棱 香附 青皮 栀子（炒） 连翘 槟榔 木通上薄荷煎服。

　　南星散 治皮肤、颈项、面上瘤，大者如拳，小者如栗，或软或硬，不痒不痛，宜用此药，切不可辄用针灸，多致不救。

　　生南星（大者，一枚）

　　上细研烂，入好醋五七点，杵如膏。先以细针刺患处令气透，却以膏药摊贴，觉痒，则频换贴，取效。

　　枯瘤膏 治六瘤，瘰 ，痔漏。（如无此膏，以铁罐膏代之，更捷。）

　　草乌（四两） 川乌（二两） 干桑耳 桑朽木（各一两半） 矿锻石 桑柴灰 荞麦秸灰（各一碗）

　　上将草乌、川乌，桑耳、桑朽木，共烧成灰，和矿锻石、桑柴灰、荞麦秸灰，一处装入酒漏内，以棕塞其漏窍，用水二斗，煎滚淋汁，慢火熬浓，以十碗取一碗为度，以浓实瓷器收贮，密封固。如用入矿锻石调匀为糊，点瘤顶上，以湿纸数重贴药上，如若未干不须贴，若留久药干，以唾调涂，直待十分黑腐，以刀剪刮取之，腐肉未尽，又点又刮。如怕剪刮者，却用井金散点之以渐，腐烂自去，不用针刀，后却以膏药贴之，去尽腐肉为度。

　　井金散 治六瘤瘰，大有神效。

　　土黄（三钱） 砂（生，晒干） 雄黄（各二钱） 轻粉 朱砂 乳香 没药（各一钱） 麝香 片脑（各少许）

　　为末，以唾调为稀糊。涂瘤顶上，唾湿纸两重盖之。后用黄龙膏贴纸上，间日一度上药，次添药彻的周回，大如韭叶，如此上之无复，渐渐折之，后根摇自然有裂 ，随后自下来。若腐肉未去尽者， 针头散于疮口腐肉上，贴膏药，一日一换，直待腐肉去尽为度。

　　造土黄法信石（生，二两） 砂（生二钱） 木鳖子肉 巴豆肉（各五钱）

　　上以信、 研末。以木鳖、巴豆捣成膏，入石脑油和作一块，油纸数重包裹，埋于土坑四十九日，取出，瓷器收贮听用，如无石脑油亦可。

　　黄龙膏 凉肌退肿。

　　黄柏 黄芩 大黄上末，蜜水调为糊饼，贴纸上。

　　又枯瘤方砒 砂 黄丹 雄黄 轻粉（各一钱） 朱砂 乳香 没药（各二钱） 斑蝥（生用三十个）

　　上研为末，糯米粥为丸，捏作棋子样，爆干。先灸破瘤顶三柱，以药饼盖上，用黄柏末，以水调贴之，数日，自然枯干落下。

　　一方 以铜绿为末，草刺瘤破掺上，以膏药涂之。

　　〔世〕 点瘤赘方，神验。

　　桑柴灰 枣树灰 黄荆灰 桐壳灰(各二升半)上以沸汤淋汁五碗许，澄清。入斑蝥四十个、穿山甲五片、乳香、脑子，不拘多少，约五碗煎作二碗，用瓷器盛之。乳香、脑子候冷入之，后临用时，入新锻石调成膏，神妙。敷瘤上，干以清水润之。其效如神。

　　龙骨散 生肌肉。

　　诃子肉 龙骨（生） 细茶（各等分）

　　上末，干 。

　　麻药南星 半夏 川乌 川椒 锻石 草乌(各等分)上六味，各生为末。醋调涂瘤上，用药则不痛。

　　止血药京墨（ ） 百草霜（各等分）

　　上为末， 之即以手按住。

　　桃红散 止血大效。

　　锻石（十两） 麻油 大黄（五钱，水浸透取汁，各半盏）

　　上将锻石炒红，入麻油、大黄汁和匀，慢火炒如桃花色，瓷器收贮听用。

　　〔垣〕 诸瘿恶气，肩 （男左灸十八壮，右十七壮；女右灸十八壮，左十七壮）

　　又法 天府（十七壮） 冲阳（随年壮）

　　〔甲〕 瘿，天窗（一作天容，《千金》作天府）及 会主之。瘿瘤，气舍主之。

　　《本事》治果报面生赘瘤方 用艾丸灸十壮，即用醋磨硫黄涂纸上，剪如螺蛳掩子大，贴所灸处；更用膏药重贴，二日一换，候痒，挤出脓如绿豆粉，即愈。硫黄，罗谦甫作雄黄。

　　卷之五

　　疣

　　（疣音休，俗呼鸡眼子，是也）

　　手太阳之别，名曰支正，上腕五寸，虚则生疣，小者指痂疥，取之所别也。 《肘后方》手足生疣目，盐敷之，舌舐之，只三次瘥， 初虞世方，用鸡胃中食揩疣上，揩余者，以石压之验。 鬼馒头尖上掐破，有白汁出，频拭之佳。

　　〔薛〕 疣属肝胆少阳经风热血燥，或怒动肝火，或肝客淫气所致，盖肝热水涸，肾气不荣，故精亡而筋挛也，宜以地黄丸，滋肾水以生肝血为善。若用蛛丝缠，螳螂蚀，着艾灸，必多致误。大抵此症与血燥结核相同，故外用腐蚀等法，内服燥血消毒，则精血愈虚，肝筋受伤，疮口翻突开张，卒成败症。府庠朱宏仁，年二十，右手背近中指患五疣，中一大者如黄豆，余皆如聚黍，拔之如丝长三四寸许，此血燥筋缩，用清肝益荣汤五十余剂而愈。 府庠沈姬文，幼啮指甲，及长不能自禁。予曰：此肝火血燥也，又颈侧常生小疣子，屡散屡发，又臂生一块，如绿豆大，若触碎如断束缕，扯之则长，纵之则缩，后两鬓发白点，求治。予曰：子素肝病，此部亦属肝胆经也。夫爪为筋之余，胆行人身之侧，正与啮爪、生疣等症相应，须滋补肾水，以生肝胆则诸病自愈矣，乃与六味地黄丸服之，二年白点自退，疣亦不生。 一男子脸患疣，初如赤椹，杂用敷贴之药，翻张如菌；又用腐蚀， 大如瘤，此足三阴经虚证悉具。治以补脾肺。生肝肾等剂而寻愈。

　　一男子，小腹中一块，不时攻痛，或用行气、化痰等药，不应。尤以为血鳖，服行气，逐血之剂，后手背结一疣子，渐长寸许形如鳖状，肢节间如豆大者甚多，彼泥鳖生子发于外，亦用行血，虚证悉至，左尺洪数、关脉洪数弦。予以为肾水不能生肝木，以致肝火血燥而筋挛，用六味地黄丸，生肾水滋肝血三月余，诸证悉愈。 一男子因劳役过度，面色青黑，发热咳嗽，面生疣子，腹内一块，攻上攻下作痛，口干小便秘涩，服消克之药愈甚。察其脉，左右关俱弦洪，元气弱甚，此肝脾受病而筋挛也，投以加味消遥散，合地黄丸料，元气遂复。若误以为血鳖之类消之，必致不起。 一男子素膏粱醇酒，先便血便结，惊悸少寐，后肛门周生小颗，如疣子，如鼠乳，大小不一，用清热消毒等药，半载之间腿内股亦然，又用化痰之药，寒热吐痰，颈间俱作。肝肾脉浮数，按之而弱，予以为足三阴经血虚火炽，法当滋化源。彼不信，别服四物黄柏知母之类，诸症蜂起，此胃气复伤，各经俱病也，先用补中益气汤三十余剂，诸症渐愈，乃朝用前汤，夕用八珍汤，又各五十余剂，诸症寻愈；于是夕改用六味丸加五味子，又半载诸症悉愈。 一妇人，左手背并次指患五六枚如熟椹，内热晡热，月经素不及期。予曰：此因肝脾血虚而有热也，当调补二经，使阴血生而诸症自愈，不信。乃用艾灸，手肿胀发热，手指皆挛，两胁、项及胸乳间，皆患疣，经行无期。予用加味逍遥散，少加炒黑黄连，数剂渐愈，乃去黄连，更佐以归脾汤，其患渐愈。又百余剂经行如期，再用地黄丸三料而痊。 一妇人小腹内一块，或时上攻，或时下坠，寒热胸痞，小便淋漓，或用行气化痰等剂，前证愈甚，月经两月余而一行，或以为内有肉鳖，啖饮其血而经不行，服驱逐之剂下血甚多，两手背结一疣如大豆许，两月渐长寸许，又两月余又患数枚，疑以鳖子行于外，仍行驱逐，两耳下各患肿，又疑为疮毒。予曰：此属肝火血燥也，用加味逍遥、加味归脾二药兼服，佐以六味丸，三月余而愈。 一妇人患之，用蛛丝缠、芫花线、螳螂啖、毒药蚀、着艾灸，大溃肿痛，发热出血。予曰：此阴血虚也，不信。仍服降火之药而殁。

　　卷之五

　　痣

