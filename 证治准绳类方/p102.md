<!-- { "loadSidebar": true } -->
　　第七册　目

　　漏睛

　　五花丸 治漏睛脓出，目停风热在胞中，结聚脓汁，和泪相杂，常流涎水，久而不治，至乌珠坠落。

　　金沸草（四两） 巴戟（三两） 川椒皮 枸杞子 白菊子（各二两）

　　上末，炼蜜丸，梧桐子大，每服二十丸。空心盐酒下。

　　白薇丸 治漏睛脓出。

　　白薇（五钱） 防风 蒺藜 石榴皮 羌活（各三钱）

　　上末，米粉糊丸，桐子大。每服二十丸，白汤下。

　　糖煎散（见外障。）

　　治眼脓漏不止黄 防风 大黄 黄芩（各三两） 人参 远志（去心） 地骨皮 赤茯苓 漏芦（各二两）

　　上每服五钱，水煎，食后服。

　　竹叶泻经汤 治眼目隐涩，稍觉 ，视物微昏，内 开窍如针，目痛，按之浸浸脓出。

　　柴胡 栀子 羌活 升麻 炙甘草 黄连 大黄（各五分） 赤芍药 草决明 茯苓车前子 泽泻（各四分） 黄芩（六分） 青竹叶（十片）

　　作一服，水二盏，煎至一盏，食后稍热服。

　　上方逆攻者也。先以行足厥阴肝、足太阳膀胱之药为君，柴胡、羌活是也。二经生意，皆总于脾胃，以调足太阴、足阳明之药为臣，升麻、甘草是也。肝经多血，以通顺血脉，除肝邪之药；膀胱经多湿，以利小便，除膀胱湿之药为佐，赤芍药、草决明、泽泻、茯苓车前子是也。总破其积热者，必攻必开，必利必除之药为使，栀子、黄芩、黄连、大黄、竹叶是也。

　　蜜剂解毒丸 治证同上。

　　石蜜（炼，一斤） 山栀（十两末） 大黄（五两末） 杏仁（去皮尖，二两，另研）

　　蜜丸，梧子大。每服三十丸，加至百丸，茶汤下。

　　上方以杏仁甘润治燥为君，为燥为热之原也。山栀微苦寒治烦为臣，为烦为热所产也。石蜜甘平温，安五脏为佐，为其解毒除邪也。大黄苦寒，性走不守，泻诸实热为使，为攻其积，不令其重叠不解也。

　　东垣龙胆饮子 治疳眼流脓，生疳翳，湿热为病。

　　黄芩（炒） 青蛤粉 草龙胆（酒拌炒焦） 羌活（各三钱） 升麻（二钱） 麻黄（一钱半） 蛇蜕 谷精草 川郁金 炙甘草（各半钱）

　　上为细末，食后茶调服二钱。

　　第七册　目

　　能远视不能近视

　　地芝丸 亦能治脉风成疠。

　　生地黄（焙） 天门冬（去心。各四两） 枳壳（炒） 甘菊花（去蒂。各二两）

　　上为细末，炼蜜丸，如桐子大。每服一百丸，茶清送下。

　　第七册　目

　　能近视不能远视

　　定志丸远志（去苗心） 菖蒲（各二两） 人参 白茯苓（去皮，各一两）

　　为细末，炼蜜丸，以朱砂为衣。每服十丸，加至二十丸，米饮下，食后。

　　第七册　目

　　目闭不开

　　助阳活血汤（见目痛。）

　　第七册　目

　　目为物所伤

　　除风益损汤熟地黄 当归 白芍药 川芎（各一钱） 本 前胡 防风（各七分）

　　作一服，水二盏，煎一盏，去滓，大热服。

　　上方以熟地黄补肾水为君，黑睛为肾之子，此虚则补其母也。以当归补血，为目为血所养，今伤则血病；白芍药补血又补气，为血病气亦病也，为臣。川芎治血虚头痛，本通血去头风为佐。前胡、防风通疗风邪，俾不凝留为使。兼治亡血过多之病。伤于眉骨者，病自目系而下，以其手少阴有隙也，加黄连疗之。伤于 者，病自抵过而上，伤于耳者，病自锐 而入，以其手太阳有隙也，加柴胡疗之。伤于额交巅耳上角及脑者，病自内而出，以其足太阳有隙也，加苍术疗之。伤于耳后、耳角、耳前者，病自客主人斜下，伤于颊者，病自锐 而入，以其足少阳有隙也，加龙胆草疗之。伤于额角及巅者，病自目系而下，以其足厥阴有隙也，加五味子疗之。凡伤甚者，从权倍加大黄，泻其败血。眵多泪多，羞涩赤肿者，加黄芩疗之。

　　加减地黄丸 治目为物伤。

　　生地黄（酒蒸） 熟地黄（各半斤） 牛膝 当归（各三两） 枳壳（二两） 杏仁（去皮） 羌活 防风（各一两 一本各等分）

　　为细末，炼蜜丸，如桐子大。每服三十丸，空心食前温酒送下，淡盐汤亦可。上方以地黄补肾水真阴为君，夫肾水不足者，相火必盛，故生熟地黄退相火也。牛膝逐败血，当归益新血为臣。麸炒枳壳和胃气，谓胃为多血生血之所，是补其原；杏仁润燥，谓血少生燥，为佐。羌活、防风俱升发清利，大除风邪为使。七情五贼，饥饱劳役之病睛痛者，与当归养荣汤兼服。伤寒愈后之病，及血少血虚血亡之病，俱互服也。

　　补肝丸 补肾丸 石决明丸 皂角丸 生熟地黄丸（俱见内外障。）

　　加味四物汤 治打损眼目。

　　当归 川芎 白芍药 熟地黄 防风 荆芥（各等分）

　　上 咀为散，每服三钱，水一盏半，煎至一盏，再入生地黄汁少许，去滓温服。再以生地黄一两，杏仁二十粒去皮尖，研细，用绵子裹药，敷在眼上令干，再将瘦猪肉薄切粘于眼上，再服《局方》黑神散。

　　《局方》黑神散蒲黄 熟地黄 肉桂 当归 赤芍药 白姜 甘草（各等分）

　　上为末，童子小便、生地黄汁相和调服。

　　内消散 治伤损眼。

　　羌活 独活 苏木 红内消 当归 川芎 大黄 钓钩藤 白芷 红花 桃仁 甘草节 赤芍药 生地黄 栝蒌根 紫金皮 金锁匙 血竭草上水煎，食后服。次用生地黄一两，杏仁五十枚，捣烂贴眼上，复以精猪肉贴之。

　　又方羌活 独活 红内消 苏木 赤芍药 钩藤 白芷（各五钱） 甘草节（三钱） 地榆 瓜萎根（各四钱）

　　上 咀，每服三钱，白水煎，食后服。

　　经效散 治撞刺生翳。

　　大黄 当归 芍药（各半两） 粉草 连翘（各二钱半） 北柴胡（一两） 犀角（一钱）

　　上水煎，食后服。

　　一绿散 治打扑伤损眼胞，赤肿疼痛。

　　芙蓉叶 生地黄（各等分）

　　上捣烂，敷眼胞上；或为末，以鸡子清调匀敷。

　　治目被物刺损有翳生地黄 生薄荷 生巨叶 生土当归朴硝上不拘多少，研烂，贴太阳二穴。

　　第七册　目

　　伤寒愈后之病

　　人参补阳汤 治伤寒余邪不散，上走空窍，其病隐涩赤胀，生翳羞明，头脑骨痛。

　　羌活 独活（各六分） 白芍药 生地黄 泽泻（各三分） 人参 白术 茯苓 黄 炙甘草 当归 熟地黄（酒洗，焙。各四分） 柴胡 防风（各五分）

　　作一服，水二盏，煎至一盏，去渣热服。

　　上方分利阴阳，升降上下之药也。羌活、独活为君者，导阳之升也。茯苓、泽泻为臣者，导阴之降也。人参、白术大补脾胃，内盛则邪自不容，黄 、防风大实皮毛，外密则邪自不入，为之佐也。当归、熟地黄俱生血，谓目得血而能视，生地黄补肾水，谓神水属肾，白芍药理气，柴胡行经，甘草和百药，为之使也。

　　羌活胜风汤（见外障。） 加减地黄丸（见前。） 鼻碧云散（见目赤。）

　　前胡犀角汤 治伤寒两目昏暗，或生浮翳。

　　前胡（去芦） 犀角屑 蔓荆子 青葙子 防风（去杈） 栀子仁 麦门冬（去心） 生地黄（焙）

　　菊花 羌活（去芦） 决明子（微炒） 车前子（微炒） 细辛 甘草（炙。各一两） 黄 （一两半）

　　上锉，每服五钱，水一盏半，煎至八分，去滓，食后温服。

　　茺蔚子丸 治时气后目暗，及有翳膜。

　　茺蔚子 泽泻（各一两半） 枸杞子 青葙子 枳壳（去瓤，麸炒） 生地黄（焙。各一两） 石决明麦门冬（去心，焙） 细辛（去苗叶） 车前子（各二两） 黄连（去须，三两）

　　上为细末，炼蜜丸，如梧子大。每服三十丸，食后浆水送下。

　　泻肝散 治天行后赤眼外障。

　　知母 黄芩 桔梗（各一两半） 茺蔚子 大黄 玄参 羌活 细辛（各一两）

　　上锉，每服五钱，水一盏半，煎至五分，去滓，食后温服。

　　第七册　目

　　痘疹余毒

　　羚羊角散 治小儿斑疹后余毒不解，上攻眼目，生翳羞明，眵泪俱多，红赤肿闭。

　　羚羊角（镑） 黄芩 黄 草决明 车前子 升麻 防风 大黄 芒硝（各等分）

　　作一服，水一盏，煎半盏，去滓，稍热服。

　　上方以羚羊角主明目为君。升麻补足太阴以实内，逐其毒也；黄 补手太阴以实外，御其邪也，为臣。防风升清阳，车前子泻浊阴为佐。草决明疗赤痛泪出，黄芩、大黄、芒硝用以攻其锢热为使。然大黄、芒硝乃大苦寒之药，智者当量其虚实以为加减。未满二十一日而目疾作者，消毒化斑汤主之。

　　消毒化斑汤 治小儿斑疹未满二十一日而目疾作者，余治同上。

　　羌活 升麻 防风 麻黄（各五分） 黄连 当归 酒黄柏 连翘（各三分） 本 酒黄芩生地黄 苍术（泔浸炒） 川芎 柴胡（各二分） 细辛 白术 生芩 陈皮 生甘草 苏木葛根（各一分） 吴茱萸 红花（各半分）

　　作一服，水二盏，煎至一盏，去滓，稍热服。

　　上方功非独能于目，盖专于斑者而置也。今以治斑之剂治目者，以其毒尚炽盛，又旁害于目也。夫斑疹之发，初则膀胱壬水克小肠丙火，羌活、 本乃治足太阳之药；次则肾经癸水又克心火，细辛主少阴之药，故为君。终则二火炽盛，反制寒水，故用黄芩、黄连、黄柏以疗二火，酒制者，反治也；生地黄益寒水，故为臣。麻黄、防风、川芎升发阳气，祛诸风邪，葛根、柴胡解利邪毒，升麻散诸郁结，白术、苍术除湿和胃，生甘草大退诸热，故为佐。气不得上下，吴茱萸、陈皮通之；血不得流行，苏木、红花顺之；当归愈恶疮；连翘除客热，故为使。此方君臣佐使，逆从反正，用药治法具备，通造化，明药性者，能知也。如未见斑疹之前，小儿耳尖冷，呵欠，睡中惊，嚏喷眼涩，知其必出斑者，急以此药投之，甚者则稀，稀者立已，已后无二出之患。

　　决明散 治小儿痘疹入眼。

　　决明子 赤芍药 炙甘草（各二钱五分） 天花粉（五钱）

　　上为末，麝香少许和剂，三岁半钱，米泔调，食后服。

　　密蒙散 治小儿痘疹，并诸毒入眼。

　　密蒙花（二钱半） 青葙子 决明子 车前子（各五分）

　　上为末，羊肝一片，切开作三片，掺药，合作一片，湿纸裹，于灰火中煨熟，空心食之。

