<!-- { "loadSidebar": true } -->
　　上以药末，入诸膏和匀，加炼蜜一斤成剂，入石臼内舂千余下，如桐子大。每服六十丸，空心用何首乌酿酒，每温二三杯送下，日三。

　　青丝散（东垣） 补虚牢牙，黑髭须。

　　香白芷 白茯苓（各五钱） 母丁香 细辛 当归 川芎 甘草 甘松（各三钱） 升麻旱莲草 地骨皮 生地黄 熟地黄 青盐 破故纸（各二钱） 寒水石（七钱， ） 香附米（一两，生姜汁浸一宿，炒） 何首乌（一两） 麝香（五分） 高茶末为末，庚日为始，背东面西擦牙，早不见日，夜不见灯，刷毕咽药，余津润髭，一月顿黑。（忌食萝卜。）

　　擦牙方六月六日，取槐枝，刀锉碎如黄豆粗，用一斗，着东流水一桶，煮至五分，捞去槐枝，又煎至三分；用食盐三斤，入锅炒干，取出研细；用黑铅一斤，锅 成灰，与前盐罗成末，再入锅炒如砖色。每日擦牙，取漱口水通着打四鬓并发，令自干，日久去头风，固齿，去酒刺，乌须发。

　　擦牙乌须方猪牙皂角（七钱，炮） 白茯苓（去皮） 破故纸 熟地黄（酒浸，焙） 五倍子（制） 青盐 细辛（各三钱，去根土） 桑椹子（晒干，五钱）

　　上为细末，每清晨擦牙，用水漱口，洗须鬓。不可将漱水入盆内，恐伤眼目。

　　易便擦牙方用五倍子大者一百个，装食盐一斤，铺在锅内，大火烧过存性，为细末，每日擦之。

　　丁砂散（《瑞竹》） 掠髭发。

　　大诃子（一个） 母丁香（十五个） 百药煎（一钱） 针砂（少许，醋炒七次） 高茶末上为细末，用水一大碗，熬数沸，不去滓，收于净瓷器内。每夜临卧，温浆洗净髭发，用药水掠之，次早再用温浆水净洗，百日其髭发自黑。药用更浸一新钉尤妙。

　　诃子散（《瑞竹》）

　　诃子（两个，去核） 没食子 百药煎（各三两） 金丝矾（一两半，研） 针砂（三两，用好醋一碗，瓷器浸三日，炒七次）

　　上将荞面入针砂打糊，先一夜将针砂糊抹在头上，用荷叶包到天明，温浆水洗净。次夜却将前药末四味调入针砂糊内，用生姜一块捶碎，再加些少轻粉，一处调匀，抹在头上，仍用荷叶包到天明，用温浆水加清油数点在内洗净，其发黑且光。

　　制五倍子法拣大五倍子，去蛀屑，敲作碎粒，分粗细为二，先将粗片于瓦器中，内用文火炒成糊，次入细者同炒，初时大黑烟起，取出不住手炒，将冷又上火炒昏黄烟起，又取开炒，再上火炒青黄烟间出，即住火。先以真青布一大片浸湿，将五倍子倾在布上，捏成一团，用脚踏成饼，上用湿泥一担 一夜，色如乌鸦羽为妙，瓷器盛之，勿令泄气。

　　乌须易简方制五倍子（一钱） 胆矾 白矾（各七厘） 盐（一分四厘） 榆皮面（二分）

　　上俱研细末，茶清调如稀糊，隔汤顿稠，黄昏乘热刷上，待有一个更次洗去。

　　又方金铅（一钱） 青锭粉（三分） 海砂（一分） 樟脑（半分）

　　上和匀，茶卤调搽髭发，点线香一炷，完即洗去，以油润之。

　　点白方每日拔去白须，即以银簪点丁香末和姜汁在根孔内，则再生黑须。

　　又方银矿 当归（各三钱） 白矾（生） 飞面 真粉（各一分） 朱砂（一分半）

　　上用清水调，拔去白发，点如前。

　　浸油银矿（一两） 当归（三两） 核桃油（八两）

　　上末，浸瓷罐内，七日后搽。

　　黑云散五倍子（炒） 百药煎 生胡桃皮 青石榴皮 诃子肉 青木瓜皮 青柿子皮 何首乌猪牙皂角（炒黑） 青矾 细辛 水银（各等分）

　　上以水银入石榴皮内月余，再以榴皮晒干，同诸药研末，炼蜜丸，如小钱大，常于木炭灰内焙养，勿得离灰。如要乌须发时，先用皂角水洗净，次用热酒调化涂之，好热醋亦可。

　　滋荣散（《瑞竹》） 长养发，发落最宜。

　　生姜（焙干） 人参（各一两）

　　上为细末，每用生姜一块，切片蘸药末，于发落处擦之，二日一次。

　　三圣膏（《必用》） 治髭发脱落，能令再生。

　　黑附子 蔓荆子 柏子仁（各半两）

　　上为末，乌鸡脂和匀，捣研干，置瓦盆内封固，百日取出，涂脱处，三五日即生。

　　第八册

　　腋气

　　六物散 治漏腋，腋下、手掌、足心、阴下、股裹常如汗湿污衣。

　　干枸杞根 干蔷薇根 甘草（各二两） 胡粉 商陆根 滑石（各一两）

　　上为末，以苦酒少许和涂，当微汗出，易衣更涂之，不过三着便愈，或一岁复发，又涂之。

　　治阴汗鸦臭，两腋下臭，不可与人同行。

　　白矾 密陀僧 黄丹（各二钱半） 麝香（五分）

　　上于乳钵内研如飞尘，以醋于手心内调药末，搽腋下，经两时辰许，却以香白芷煎汤洗之，一日用一次。

　　治腋臭神效密陀僧（四两） 白矾（枯过，二两） 轻粉（三钱）

　　上为细末，频擦两腋下。擦至半月见效，半年全愈。

　　又方密陀僧（一两） 白矾（七钱） 砂 麝香（各少许）

　　上为细末，先用皂角煎汤，洗后敷上。

　　又方用白矾飞过，不以多少，临睡时以纸衬卓上，伸手托壁柱上，以药干揩，令腋下十分热痛，两腋揩遍。先于日中将所着上截衣服用灰汁净洗，又泡去衣袖中臭气，皆无气息如新衣，方可着。若洗气息不断，枉用其药。大概药无不验，多是衣服再作气，故不能断根。一方，用烧好矾石末，绢袋盛，常以粉腋下，不过十度。一方，唾调涂之。

　　治腋气方上用热蒸饼一枚，擘作两片，掺密陀僧细末一钱许，急挟在腋下，略睡少时，候冷弃之。如一腋有病，只用一半。叶元方平生苦此疾，来绍兴偶得此方，用一次遂绝根本。

　　又方去腋下毛，以甘遂半两为末，用猪肉两片薄批开，将甘遂掺肉上，午后贴放两腋下，候明旦五更，浓煎甘草半两为汤一碗服之，良久泻出秽物即愈。

　　又方 治腋气，先用刀削去腋毛净，用白淀粉，水调搽敷患处，至过六七日夜后，次日早看腋下，有一黑点如针孔大，用笔点定，即用艾炷灸七枚，灸过攻心中痛，当用后药下之。

　　青木香 槟榔 丁香 檀香 麝香 大黄上煎服，以下为度。

　　第八册

　　蛊毒

　　解毒丸（洁古） 善治男子妇人及小儿一切积热不解，停留作毒，上焦壅热，咽喉不利，口干多渴，伏暑困闷，霍乱不宁，或山岚瘴气，及食毒酒毒，吐逆不定，游风丹毒，迷惑昏困，不省人事，虚烦发躁，赤目口疮。善解四时伤寒之疾，发散瘟疫毒邪之气，及四方人不服水土，一切诸毒，并皆解之。常服补真益气，化毒除风，神效不可细述。

　　滑石 黄芩 贯众 茯苓 山栀子 干姜 草龙胆 大豆 青黛 甘草 薄荷 寒水石（各一两） 益智仁 砂仁 大黄 山豆根 生地黄 桔梗 百药煎 紫河车（即蚤休）

　　绿豆粉 马屁勃 板蓝根 黄药子（各半两）

　　上为细末，炼蜜为丸，如弹子大。每服一丸，新汲水化下，细嚼，或噙化亦得；小儿半丸；如妇人血晕不省，生姜、薄荷水磨下一丸。

　　又解毒丸 解世间不测一切毒。

　　山豆根 山茨菰 绿豆粉（各三两） 板蓝根 土马棕 黄药子 紫河车 续随子仁木通 盆硝 藿香 五味子 薄荷 贯众 寒水石 白僵蚕 干葛 雄黄 百药煎（各二两） 茜草根 大黄 朱砂（各一两） 麝香（半两） 甘草（腊月竹筒盛，置粪清内，春日开取阴干，四两）

　　上为细末，蒸饼和丸，如弹子大，以螺青三两和匀，留一半为衣。每服半丸，用生姜、蜜水化下。

　　《三因》解霉丸 治误食毒草并百物毒，救人于必死。

　　板蓝根（四两，干者洗净，晒干） 贯众（一两，锉，去毛） 青黛（研） 甘草（生用。各一两）

　　上为末，炼蜜丸，如桐子大，以青黛另为衣。如稍觉精神恍惚，即是误中诸毒，急取十五丸烂嚼，用新水送下即解。或用水浸蒸饼为丸，尤佳。常服三五丸，大解暑热。

　　神仙解毒万病丹（一名玉枢丹，一名紫金锭）

　　治一切药毒，菰子毒，鼠莽毒，恶菌蕈、金石毒，吃疫死牛马肉毒，河豚毒，时行瘟疫，山岚瘴疟，忽喉闭，缠喉风，脾病黄肿，赤眼，疮疖，冲冒寒暑，热毒上攻，或自缢溺水，打扑伤损，痈疽发背未破，鱼脐疮肿，汤火所伤，百虫鼠犬蛇伤，男子妇人或中颠邪狂走，鬼胎鬼气，并宜服之。凡人居家或出入不可无此药，真济世卫家之宝。如毒药岭南最多，若游宦岭表，才觉意思不快，便服之即安。二广山谷间有草，曰胡蔓草，又名断肠草，若人以急水吞之急死，缓水吞之缓死。又取毒蛇杀之，以草覆上。以水洒之，数日菌生其上，取为末，酒调以毒人，始亦无患，再饮洒，即毒发立死。其俗淫，妇人多自配合，北人与人情分相好，多不肯逐北人回，阴以药置食中，北人远，即戒之曰：子某年来，若从其言，即复以药解之，若过期不往，必死矣，名曰定年药，北人届彼，亦宜志之。若觉中毒，四大不调，即便服之。或于鸡、豚、鱼、羊、鹅、鸭等肉下药，复食此物，即触发其毒，急服此药一粒，或吐或痢，随服便瘥。昔有一女子久患劳瘵病，为尸虫所噬，磨一粒服之，一时久吐下小虫千余条，一大者正为两段，后只服苏合香丸，半月遂复如常。至牛马六畜中毒，亦以此救之，无不效。

　　山茨菰（南北处处有之，俗名金灯笼，叶似韭，花似灯笼，白色，上有黑点，结子三梭，二月开花，三月结子，四月初苗枯，即挖地得之，迟则苗腐烂，难寻矣。与有毒老鸦蒜极相类，但蒜无毛，茨菰上有毛包裹，宜辨。去皮，洗极净，焙，二两） 川文蛤（一名五倍子，捶破，洗刮内浮，焙干，二两） 千金子（一名续随子，去壳，拣色极白者，用纸包裹，换纸研数十次，去尽油，以色白再研纸无油成霜为度，用一两） 麝香（拣尽血毛皮壳，细研净，三钱） 红芽大戟（杭州紫大戟为上，江南上大戟次之，去芦根，洗极净，焙干，一两半。北方绵大戟，色白者大峻利，反能伤人，弱人服有吐血者，忌之慎之。）

