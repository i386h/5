<!-- { "loadSidebar": true } -->
　　上各研为细末，和匀，以糯米粥为剂，每料分作四十粒，于端午、重阳、七夕合，如欲急用，辰日亦得，于木臼中杵数百下。不得令妇人、孝子、不具足人、鸡、犬之类见之，切宜秘惜，不可广传，轻之无效。如痈疽发背未破之时，用冷水磨涂痛处，并磨服，良久觉痒立消。阴阳二毒，伤寒心闷，狂言乱语，胸膈壅滞，邪毒未发，及瘟疫山岚瘴气，缠喉风，冷水入薄荷一叶同研下。急中颠邪，喝叫乱走，鬼胎鬼气，并用暖无灰酒下。自缢落水死，心头暖者，及惊死、鬼迷死未隔宿者，并冷水磨灌下。蛇、犬、蜈蚣伤，并用冷水磨涂伤处。诸般疟疾，不问新久，临发时煎桃、柳枝汤磨下。小儿急慢惊风，五疳八痢，蜜水薄荷一叶同磨下。牙关紧急，酒磨涂，一丸分作三服，量大小与之。

　　牙痛，酒磨涂，及含药少许吞下。汤火伤，东流水磨涂伤处。打扑伤损，炒松节无灰酒下。

　　年深日近头疼，太阳疼，用酒入薄菏叶磨，纸花贴太阳穴上。诸般痫疾，口眼 斜，眼目掣眨，言语謇涩，卒中风口噤，牙关紧急，筋脉挛缩，骨节风肿，手脚疼痛，行步艰辛，一应风气疼痛，并用酒磨下。有孕妇人不可服。（一方，加山豆根、全蝎、朱砂、雄黄各一两。）

　　保灵丹治蛊毒诸毒，一切药毒，神效。

　　朱砂（净，细研，一两） 大山豆根（半两） 雄黄 黄丹 麝香 黄药子 续随子（生杵末。各二钱半） 川巴豆（肥者，取肉不去油，二钱半） 斑蝥（二钱半，去头足） 糯米（半生半炒） 赤蜈蚣（二条，一生一炙）

　　上各修治，入乳钵研和，于端午、重阳、腊日修合，不令鸡、犬、妇人见，用糯米稀糊丸，如龙眼核大，阴干，瓷盒收。每一丸，好茶清吞下，不得嚼破，须臾病患自觉心头如拽断皮条声，将次毒物下，或自口出，或大便出，嫩则是血，老则成鳖或蜷螂诸杂带命之物，药丸凝血并下，以水洗净收，可救三人。如中毒口噤，即挑开下药，或蛇、蝎两汗诸毒，以好醋磨敷患处立解。服药已效，如知毒害之家，不必研究，若诉之，其毒再发不救，瘥后更忌酒肉毒食一月，惟软饭可也。或急用，但择吉日，精洁修合。

　　青黛雄黄散 凡始觉中毒，及蛇虫咬，痈疽才作，即服此，令毒瓦斯不聚。

　　好青黛 雄黄（各等分）

　　上研细，新汲水调下二钱。

　　归魂散 凡国中蛊在膈上者，当用此药吐之。

　　白矾 建茶（各一两）

　　上二味为细末，每服五大钱，新汲水调下，顿服，一时久，当吐毒出。此药入口，其味甘甜，并不觉苦味者是也。

　　雄朱丸 治蛊毒从酒食中着者。端午日合。

　　麝香（二钱半，别研） 雄黄 朱砂（俱另研，水飞过） 赤脚蜈蚣（微炙，去足） 续随子（各一两）

　　上为细末，入雄黄、朱砂、麝香研匀，以糯米煮粥和丸，如芡实大。每服一丸，热酒吞下，毒当与药俱下。

　　桔梗散桔梗（去芦，不以多少，择味苦者，锉碎微炒）

　　上为细末，每服三钱，米饮调服，不拘时候。此药不吐不痢，加之易为收买，多服有益。如服吐痢药后，日进两三服，使毒瓦斯日渐消散，不致再发动也。

　　石刻方 治蛊毒，无论年代远近，但煮一鸭卵，插银钗于内，并噙之约一食顷，取视钗股俱黑，即中毒也。

　　五倍子（二两） 硫黄末（一钱） 丁香 麝香 轻粉（各少许） 糯米（二十粒） 甘草（三寸半生半炙）

　　上用水十分，于瓶内煎七分，候药面生皱皮为熟，绢滤去滓，通口服。病患平正仰卧，令头高，觉腹中有物冲心者三次，即不得动；若吐，以盆桶盛之，如 鱼之类，乃是恶物，吐罢饮茶一盏，泻亦无妨，旋煮白粥补。忌生冷油腻 酱十日，后服解毒丸三五丸，经旬平复。

　　七宝丸 治蛊毒。

　　败鼓皮 蚕蜕纸（各烧存性） 刺 皮 五倍子 续随子 朱砂（研） 雄黄（研。各等分）

　　上为细末，糯米稀糊和丸，如梧子大。每服七丸，空心用熟水送下。

　　东坡雄黄丸 治蛊毒及虫蛇畜兽毒。

　　雄黄 明矾（生用。各等分）

　　上于端午日合，研细，熔黄蜡和丸，如梧桐子大。每服七丸，念药王菩萨、药王菩萨七遍，白汤送下。

　　蜜髓煎 治中蛊毒，令人腹内坚痛，面目青黄，病变无常。

　　蜜（一碗） 猪骨髓（五两，研）

　　上同煎令熟，分作十服，日三服即瘥。

　　马兜铃根汤 治五种蛊毒，及草蛊术，在西京处及岭南人若行此毒，人人咽刺痛欲死者。用马兜铃根一两，细锉，以水一盏，煎至七分，去滓，空心顿服，当时吐出蛊，未吐再服，以快为度。一方，以苗为末，温水调服。一方，用根捣末，水服方寸匕。

　　治诸蛊毒方上用鳗鲡鱼干末，空心服之，三五度瘥。一方，烧炙令香食之，尤佳。其鱼有五色纹者良。

　　铁精丸 治食中有蛊毒，腹内坚痛，面目青黄瘦瘁，淋露骨立，病变无常。

　　铁精（乃 铁炉中如尘紫色轻者为佳，不拘多少）

　　上为细末，以生鸡肝捣和，丸如梧桐子大，曝干。每服五丸、七丸，温酒下。

　　治中蛊毒上用山豆根，不以多少，密遣人和水研已，禁声，服少许，不止再服。

　　槲皮散 治蛊毒下血，如烂肉片，心腹 痛，如有物啮，若不即治，食人五脏乃死。

　　槲木（北阴白皮） 桃根白皮（各四两，并细锉） 皮灰 乱发灰（各一两） 火麻子汁（五升）

　　上先以水五盏，煮槲皮、桃根皮，取浓汁二盏，和麻子汁，每服暖汁一盏，调 皮灰、发灰二钱匕，令患人少食，旦服，须臾用水一盏，以鸡翎引吐于水中，如牛涎，诸蛊并出。

　　治中蛊毒，下血如肝。

　　蓖麻子（一粒，去皮） 朴硝（一钱）

　　上细研作一服，新汲水调下，连作二三服效。

　　地榆散 治蛊毒下血，或腹痛，或不痛，百治不效，烦渴不止。

　　臭榆根（东引根白皮，密炙焙干） 地榆（各半两）

　　上为细末，每服一钱，热米饮调下。

　　苦瓠汤 治蛊毒吐血，或下血如烂肝。

　　上用苦瓠一枚切，以水二大盏，煎取一盏，去滓，空心分温二服，吐下蛊即愈。《范汪方》云：苦瓠毒，当临时量用之。《肘后方》云：用苦酒一升煮令消，饮之神验，一名苦葫芦。

　　疗卒中蛊下血如鸡肝者，昼夜出血石余，四脏皆损，惟心未毁，或鼻破待死者。

　　上以桔梗捣屑，以酒服方寸匕，日三服。不能下药者，以物拗口开灌之。心中当烦，须臾自定，服七日止。当猪肝 以补之，神良。

　　茜根散 治蛊注下血如鸡肝，体热，心腹中烦闷。

　　茜根 川升麻 犀角屑 地榆（锉） 黄芩 黄连（炒。各一两）

　　上为散，每服四钱，水一中盏，煎六分，去滓，不拘时温服。

　　雄黄散 治中蛊毒吐血。

　　雄黄（二钱五分，研） 伏龙肝（半两，研） 斑蝥（去足翅，糯米炒，十四枚，去糯米） 獭肝（如枣大，炙）

　　上为细末，每服二钱匕，空心以酪浆调下。或吐蛤蟆及蛇虫等出是效。

　　麦面散 治中蛊吐血。

　　上用小麦面二合，分为三服，以冷水调下，半日服尽，当下蛊即瘥。

　　黄龙汤 治因食中毒。

　　上将灶底当釜直下掘取赤土为细末，以冷水调，随多少服之。或以犀角水磨取汁饮，亦治食六畜肉中毒，大效。

　　解一切食毒，及饮酒不知中何毒，卒急无药可解。

　　荞 甘草（生用。各二两）

　　上细锉，以水五盏，同煎取二盏，停冷去滓，分三服。一方，解一切药毒，加蜜少许同煎服之。

　　食躁或躁方，用豉煮浓汁饮之。

　　解面毒方上以萝卜啖之。麦面太热，萝卜能解其性。

　　治中豆腐毒方上用生萝卜煎汤，如非时无萝卜，用子煎汤亦可。有人好食豆腐，因中其毒，医治不效，偶更医，医至中途，适见做豆腐之家夫妇相争，因问云：今早做豆腐，妻误将萝卜汤置腐锅中，今豆腐不成，盖豆腐畏萝卜也。医得其说，至病家凡用汤使，具以萝卜煎汤，或调或咽，病者遂愈。

　　解菰子毒及一切菌毒上用芫花生者为末，每服一钱，新汲水下，以利为好。

　　中蕈毒方忍冬草生啖之，即金银花也，又名老翁须，又名鸳鸯草。掘地作坑，以新汲水投坑中搅之，乘混浊取出，以绢滤过，用瓷器盛。每服时调转，饮一盏，至三盏当效。人粪汁，饮一升。大豆浓煮汁饮之。服诸吐痢药并解。取粪汁法，截淡竹去青皮，浸渗其中，取筒中汁是也。食枫树菌而笑不止，亦治以前方。

　　蕈毒吐泻不止者，用细茶芽研细，以新汲井水服，神效。治蕈毒欲死方，用石首鱼头，或鲞头亦妙，白水煮汁，灌之即愈。治中蕈毒，用笆竹不入泥者数节，煎汤饮之，立效。荷叶杀蕈毒。

　　误食芋烦毒欲死，亦治以前方。其芋根，山东人名魁芋，人种芋三年不收，亦成野芋，并杀人。

　　蜀椒闭口者有毒，误食之戟人咽喉，气欲绝，或吐下白沫，身体痹冷，急治之，用肉桂煎汁饮之。或食蒜，或食地浆。或浓煮豆豉汁饮之，并解。

　　钩吻与芹菜相似，误食杀人，解之用荠 八两，水六升，煮取二升，分温二服。钩吻生池傍，无他异，其茎有毛，以此别之。

　　菜中有水莨菪，叶员而光，有毒，误食之令人狂乱，状如中风，或吐血。治之用甘草，煮汁服之解。

　　春秋二时，龙带精入芹菜中，人偶食之为病，发时手青，腹满痛不可忍，名蛟龙病。

　　治之用饧糖二三升，日两度服之。吐出如晰蝎三五枚瘥。

　　食苦瓠中毒，治之用黍穣，煮汁服之解。

　　饮食中毒烦满，治之用苦参三两，苦酒一升半，煮半沸，三上三下，服之吐食出即瘥，或以水煮亦得。犀角汤亦解。

　　贪食食多不消，心腹坚满痛，治之用盐一升，水三升，煮令盐消，分三服，当吐出食便瘥。

　　治郁肉漏脯中毒烧犬屎，酒服方寸匕；或服人乳汁；或饮韭汁二三升，亦良。郁肉，密器盖之，隔宿者是也。漏脯，茅屋漏下沾着者是也。

　　治黍禾中藏肝脯食之中毒方大豆浓汁饮数升即解。亦治狸肉漏脯等毒。

　　治食生肉中毒方掘地深三尺，取其下土三升，以水五升，煮数沸，澄清汁，饮一升即愈。

　　治自死六畜肉中毒方 用黄柏捣屑，服方寸匕。

　　治食自死鸟兽肝中毒方上取故头巾垢一钱匕，热汤中烊服之。亦治卒心痛，以沸汤取汁饮之。头巾，即缚髻帛也。又方，饮豉汁数升良。

