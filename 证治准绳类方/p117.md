<!-- { "loadSidebar": true } -->
　　治食六畜肝中毒方 凡物肝脏不可轻啖，自死者尤毒。

　　上用豆豉，以水浸绞取汁，旋服之。

　　治食马肝牛肉毒方上以人乳汁合豉浓汁服之，神效。

　　治马肝毒中人未死方雄鼠屎二七粒，末之，水和服，日再服。（屎尖者是。） 又人垢，取方寸匕服之佳。

　　治马肉中毒欲死方香豉（二两） 杏仁（三两），相和蒸一食顷，熟杵服，日再服。又方，煮芦根汁饮之良。

　　治啖蛇牛肉食之欲死方饮乳汁一升立愈。

　　以泔洗头，饮一升愈。牛膝细切，以水一斗，煮取一升，饮之即解。辨啖蛇牛肉，毛发向后顺者是也。

　　鸟兽有中毒箭死者，其肉毒。

　　用大豆煮汁及蓝汁服之即解。

　　治河豚毒方五倍子 白矾上等分，为细末，水调服之。

　　治食河豚鱼中毒，一时困殆，仓卒无药，以清油多灌之，使毒物尽吐出为愈。

　　食鱼后中毒物烦乱，用陈皮浓煎汁服之即解。

　　食 鱼中毒，用芦根煮汁服之即解。

　　食蟹中毒，用紫苏煮汁，饮三升。紫苏子捣饮之亦良。冬瓜汁饮二升，吃冬瓜亦可。

　　食果中毒，用猪骨烧过末之，服方寸匕，亦治马肝、漏脯等毒。

　　误饮蛇交水毒方 陈斋郎，湖州安吉人，因涉春，渴，掬涧水两口咽，数日觉心腹微痛，日久疼甚服药，医诊之云：心脾受毒，今心脉损甚。斋答云：去年涉春渴饮涧水得此病。医云：吃却蛇在涧边遣下不净在涧水内，蛇已成形在腹中，食其心而痛也。遂以水调雄黄服之，果下赤蛇数条，皆能走。误吞蜈蚣，用生鸡血令病患吃，须更以清油灌口中，其蜈蚣滚在血中吐出，继以雄黄细研，水调服愈。

　　治中诸药毒生甘草 黑豆 淡竹叶（各等分）

　　上 咀，用水一碗，浓煎连服。

　　蓝根散 解药毒。

　　蓝根（锉，一握） 芦根（锉，一握） 绿豆（研 二钱半） 淀脚（一合，研）

　　上先将二根，以水一碗，煎至七分，去滓，次入后二味和匀，分三服。或一二服利下恶物，不用再服。

　　粉草饮 凡中药毒，即令食生黑豆数粒，食之闻腥者，即非中毒也。若是吐逆躁烦，服药须极冷，即解也。

　　甘草（生用，一两） 白矾（生，半两） 延胡索（一两）

　　上锉细，每服半钱，水一盏，煎至六分，去滓放冷，细细呷之。

　　解一切药毒、草毒、六畜肉中毒方上用白扁豆，生晒干，为细末，新汲水调下二三钱匕。

　　解药毒方王仲礼嗜酒，壮岁时，疮 发于鼻，延于颡，心甚恶之。服药不效。僧法满，使服何首乌丸，当用二斤，适坟仆识草药，乃掘得之，其法忌铁器，但于砂钵中藉黑豆蒸熟，既成，香味可人，念所蒸水，必能去风证，以 面，初觉极热，渐加不仁，至晚大肿，眉目耳鼻浑然无别，望之者莫不惊畏。王之母高氏曰：凡人感风癞，非一日积，吾儿遇毒何至于是。吾闻。

　　山豆根 赤小豆 黑蛤粉 生姜汁上急命仆捣捩姜汁，以上三味为末调敷之。中夜肿消，到晓如初。盖先采何首乌择焉不精，为野狼毒杂其中，以致此挠也。

　　解药过剂毒 服附子酒多，而觉头重如斗，唇裂血流，急求黑豆、绿豆各数合嚼之，及浓煎黑豆、绿豆汤并饮。服风药多，闷乱不省，醋灌，浓煎甘草同生姜自然汁顿饮之。

　　又方，以螺青细研，新汲水调下。

　　白扁豆饮（一名巴豆膏） 解砒毒等。

　　上用白扁豆，不以多少，为细末，入青黛等分细研，再入甘草末少许，巴豆一枚，去壳不去油，别研为细末，取一半入药内，以砂糖一大块，水化开，添成一大盏饮之，毒随痢去，后却服五苓散之类。

　　解砒毒、鼠莽毒，用旋刺下羊血及鸡、鸭血热服。

　　蓝饮子 解砒毒及巴豆毒。

　　用蓝根、砂糖，二味相和擂水服之，更入薄荷汁尤妙。

　　解砒毒方 其证烦躁如狂，心腹搅痛，头旋，欲吐不吐，面色青黑，四肢逆冷，命在须臾不救。

　　用绿豆半升，擂去滓，以新汲水调，通口服。或用真靛花二钱，分二服，以井花水浓调服之。又方，治闷绝，心头温者，新汲水调水粉服之。

　　治中砒毒方用甘草汁同蓝汁饮之即愈。

　　解砒毒方上以豆豉煎浓汁饮之。亦治服药过剂，心中烦闷。

　　解砒毒，用早禾杆烧灰，新汲水淋汁滤过，冷服一碗，毒从痢下即安。又方，用井花水调豆粉，或绿豆擂水汁皆可。

　　解砒毒汉椒（四十九粒） 黑豆（十四粒） 甘草节（二寸，碎之。） 乌梅（二个）

　　水一盏，煎至七分，温服。

　　解鼠莽草毒，用枯过明矾，同上等好茶末少许，新汲水调服，人有用之累效。又用大黑江豆煮汁服之。如欲试其验，先刈鼠莽苗叶，以豆汁浇其根，从此败烂，不复生矣。

　　又用枯莲房壳，带梗阴干， 咀，煎水二三碗灌之。如无，用荷叶中心蒂，或用藕节，煎汤一碗，温冷灌之，毒即散。

　　解巴豆毒方 其证口干，两脸赤，五心热，痢不止，诸药不效者。

　　上用芭蕉根叶研取自然汁服，痢止而安。

　　治药中用巴豆下痢不止干姜（炮） 黄连（微炒。各一两）

　　上为细末，每服二钱，水调下，如人行五里再服，又煮绿豆汤，冷服之瘥。

　　荠 汤 疗石毒卒发者，栗栗如寒，或饮食，或不饮食。若服紫石英发毒者，亦热闷，昏昏喜卧，起止无气力，或寒，皆是脏腑气不和，以此治之。

　　荠 （四两） 茯苓 黄芩 芍药（各二两） 蔓青子（一升） 蓝子 人参 炙甘草（各一两）

　　以水一斗，先煮蔓菁子，取八升，去滓，纳余药，煎取三升，去滓，分三服，日三。若虚弱人，加人参一两；若上气，加茯苓、荠 各一两，甚良。

　　治银毒方黄连（去毛） 甘草（生锉，各一两）

　　上锉碎，以水三盏，煎取二盏，去滓，时时饮之良。

　　治丹砂毒方用盐半两，以冷水搅匀令澄，旋旋服之。

　　治石钟乳毒方上用紫石英为细末，每服一钱匕，温水调下，连三服。

　　黑铅酒 治中金石药毒。

　　黑铅一斤，以干锅溶作汁，投酒一升，如此十数回，候酒至半升，去铅，顿服之效。一方，以井水磨下。解砒毒。

　　解丹毒方 以地浆服之，甚效。

　　治一切药毒、蛊毒、金石毒并用石蟹，以熟水磨服。

　　治五石毒 用荠 汁生服良。

　　治丹石毒 以蚌肉食之良。

　　解漆毒方一州牧，以生漆涂囚两眼，囚已盲，适有村臾怜而语之曰：汝急寻蟹，捣碎滤汁滴眼内，漆当随汁流散，疮赤愈矣。如其言访得一小蟹用之，目睛好略无损。

　　治中蛊毒上用生苍耳（七个） 白矾 皂角子 嚼涂咬处，须男子嚼之，余药敷肿处。

　　治溪毒中毒上以知母连根叶捣作末服之，亦可服水捣取汁饮二升。夏月出行，多取此屑自随，欲入水，先取少许投水上流，便无畏。兼辟射工，亦可和水作汤浴之，甚佳。

　　葱白汤治中水毒、溪毒，如伤寒状。

　　葱白（一握，切） 豉（半升） 葛根（二两） 升麻（七钱半）

　　上锉如豆大，每服四钱匕，水二盏，煎至一盏，去滓，不拘时温服，移时再服。

　　五加皮散 治中水毒、溪毒，如伤寒状。

　　上用五加皮研为细末，每服一钱匕，酒一盏调下，日二夜一，粥饮调亦得。一方，以五加皮根烧研为末，水调服。

　　牡丹散 治中水毒、溪毒，下部虫蚀生疮。

　　牡丹皮为细末，每服二钱匕，酒一盏调下，日三服。

　　第八册

　　虫

　　神效剪红丸专取一切虫积，神效无比。凡人百病。皆因饮洒过度，食伤生冷，致使脾胃不和，心膈胀满，呕恶咽酸，常吐清水，面色痿黄，不进饮食，山岚瘴气，水肿蛊胀， 咳嗽，痰涎壅滞，酒积食积，气积气块，翻胃噎膈，呕逆恶心，肠风痔漏，脏毒酒痢，累蕴积热，上攻头目，下生疮癣。妇人血气，寒热往来，肌体羸弱，月经不调，赤白带下，鬼气鬼胎，产后诸疾。小儿五疳虫积，误吞铜铁，误食恶毒等物，并宜服之。每服五更鸡鸣时，用冷茶清吞下。更用马桶盛粪，于野地看之，庶见药功，易辨或虫或积，或如烂鱼冻，或作五色等积。若一次未见虫积，更看第二三次下来，此即是病根。有积消积，有气消气，有虫取虫，有块消块，若病根去，其病自消。若病浅，即一服见效，若源深，更须再一服。能宣导四时蕴积，春宣积滞，不生疮毒，夏宣暑湿，不生热痢，秋宣痰饮，不生瘴疟，冬宣风寒，不生瘟疫。此药温和，不动元阳真气，亦无反恶。小儿半服，孕妇休服，其效如神。

　　一上末，槟榔生研细，取净末一斤，以二两为母，余十四两，上第一次，以一等罗筛过，取齐晒干。

　　二上末，商陆，即樟柳根，白者可用，赤者杀人，金毛狗脊、贯众各四两。以上三味，和一处研极细末，上第二次，以二等罗筛过，取齐晒干。又方，不用贯众，则虫出来犹未死也。

　　三上末，三棱醋煮、莪术醋煮各八两，青木香、西木香各四两，雷丸醋煮二两半，南木香二两。以上六味和一处，研极细末，上第三次，以三等罗筛过取齐。

　　四上末，大黄铡碎，酒浸晒干，研细，取净末一斤，上第四次，以四等罗筛，取齐晒干。

　　五上末，黑牵牛半生半炒，研细，取头末净一斤，上第五次，以五等罗筛过，取齐晒干。

　　又方有枳壳一斤为母，有藿香四两，和人诸香。

　　上作五处，另研极细末，要作五次上末，却用茵陈半斤，大皂角一斤，煎汁滤净，法水为丸，如绿豆大；晒干后用丁香末一两，或加芦荟末一两亦妙，以前净汁煎一滚，洒入丸药，旋摇令光莹为度；再以阿胶二两生，以前汁熬熔，洒入丸药，旋摇光莹，晒干。壮人每服五钱，弱人每服四钱，五更以茶清吞下，小儿减半。

　　万应丸 取虫积神效。

　　黑牵牛（取头末） 大黄 槟榔（各八两） 雷丸（醋煮） 南木香（各一两） 沉香（五钱）

　　上将黑牵牛，大黄、槟榔和一处为末，以大皂角、苦楝皮各四两，煎汁法水为丸，如绿豆大；后以雷丸、木香、沉香和一处研末为衣。每服三四十丸，五更用砂糖水送下。或作末服亦可。

　　追虫丸 取一切虫积。

　　黑牵牛（取头末） 槟榔（各八两） 雷丸（醋炙） 南木香（各二两）

