<!-- { "loadSidebar": true } -->
　　人参 紫菀（各一钱） 茯苓 知母 桔梗（各一钱半） 阿胶（蛤粉炒，一钱） 贝母（一钱二分）

　　五味子（十五粒） 甘草（五分）

　　水二盅，煎八分，食后服。

　　五味子汤 治咳嗽，皮肤干燥，唾中有血，胸膈疼痛。

　　五味子（炒） 桔梗（炒） 紫菀 甘草（炒） 续断（各五分） 竹茹（一钱） 赤小豆（一撮） 生地黄桑白皮（炒。各二钱）

　　上水煎服。

　　《本事》鳖甲丸 治劳嗽虚证，及鼻流清涕，耳作蝉鸣，眼见黑花，一切虚证，丈夫妇人皆可服。

　　五味子（二两） 鳖甲 地骨皮（各三两）

　　上为末，炼蜜丸，如梧子大。空心食前，温酒或盐汤任意服三五十丸，妇人醋汤下。（此方乃曲江人家秘方，服效者众，且处方有理。）

　　三拗汤（《和剂》） 治寒燠不常，暴嗽喘急，鼻塞痰壅。

　　麻黄（不去节） 杏仁（不去尖） 甘草（不炙。各等分，一本甘草减半）

　　每服五钱，水一盅，生姜五片，煎服。有汗即愈。

　　青金丸（《三因》） 治肺虚风壅，咳嗽喘满，咯痰血。

　　杏仁（去皮尖，二两，用牡蛎 成粉，与杏仁同炒黄色，去牡蛎粉不用） 青黛（一两）

　　上为末，研匀，用黄蜡一两熔化搜和丸，如弹子大，压扁如饼。每用梨三个，或软柿饼一个去核，入药在内，湿纸裹煨，约药熔方取出，去火毒，细嚼，糯米饮下。

　　一方，名甲乙饼，治咳出血片，兼痰内有血丝，不问年深日近，但只声在，一服取效。上用青黛一两，牡蛎粉七钱，杏仁七粒去皮尖研，蜡丸，汤使同上。

　　人参养肺丸 治肺胃俱伤，气奔于上，客热熏肺，咳嗽喘急，胸中烦悸，涕唾稠粘，吐血呕血，并皆治之。

　　人参（去芦） 黄 （蜜炙。各一两八钱） 白茯苓（去皮） 栝蒌根（各六钱） 杏仁（炒，去皮，二两四钱） 半夏曲（炒，四两） 皂角子（三十个，炒，去皮）

　　上为细末，炼蜜和丸，如弹子大。每服一丸，食后细嚼，用紫苏汤送下，喘用桑白皮汤下。

　　宁肺汤 治荣卫俱虚，发热自汗，肺气喘急，咳嗽痰涎。

　　人参 当归 白术 熟地黄 川芎 白芍药 五味子 麦门冬（去心） 桑白皮 白茯苓（去皮） 甘草（炙，以上各一钱） 阿胶（蛤粉炒，一钱半）

　　上作一服，用水二盅，生姜五片，煎至一盅，食后服。

　　贝母散 治暴发咳嗽，多日不愈。

　　贝母 杏仁（去皮尖） 桑白皮（各二钱） 五味子 知母 甘草（各一钱） 款冬花（一钱半）

　　上作一服，用水二盅，生姜三片，煎至一盅，食后服。

　　治嗽得效方 治诸嗽久不瘥。

　　人参 款冬花 白矾（枯） 佛耳草 甘草（各二钱）

　　上锉碎，作一服，用水二盅，生姜三片，枣一枚，乌梅半个，煎至七分，食后服。

　　治嗽补虚方牛骨（一副，取髓） 白沙蜜（八两） 杏仁（四两，汤去皮尖，另研如泥） 干山药（刮去皮，四两，研为细末） 胡桃肉（四两，去皮，另研如泥）

　　上将牛骨髓、沙蜜，砂锅内煎熬沸，以绢帛滤去滓，盛在瓷瓶内，将山药、杏仁、胡桃三味亦入瓶内，以纸密封瓶口，重汤内煮一日一夜取出，每日早晨用白汤化一匙服。

　　雌黄丸 治暴嗽，久嗽，劳嗽。

　　上以金粟丸叶子雌黄一两，研细，用纸筋泥固济小盒子一个，令干，勿令泥浓，将药入盒子内，水调赤石脂封盒子口，更以泥封之，候干，坐盒子于地上，上面以未入窑瓦坯子拥盒子，令作一尖子，上用炭十斤簇定，顶上着火，一熨斗笼起，令火从上渐炽，候火销三分去一，看瓦坯通红，则去火候冷，开盒子取药，当如镜面光明红色，入乳钵内细研，汤浸蒸饼和丸，如粟米大。每服三丸、五丸，食后用甘草汤下，服后睡良久，妙。

　　紫金散 治一切痰嗽，日夜不得眠卧。

　　天南星（去皮脐） 白矾 甘草（以上各半两） 乌梅（取肉，二两）

　　上为粗散，用慢火于银石器内炒令紫色，放冷，研为细末。每服二钱，临卧时身体都入铺卧内，用齑汁七分，温汤三分，暖令稍热，调前药末服之。咽下便仰卧低枕，想药入于肺中，须臾得睡，其嗽立止。

　　治久咳嗽上气，心胸烦热，唾脓血。

　　紫苏子（微炒） 鹿角胶（捣碎，炒） 杏仁（汤泡，去皮尖双仁，炒微黄，以上各三两） 生姜汁（一合）

　　白蜜（一中盏） 生地黄汁（一合）

　　上前三味，都捣令熟，入姜汁，地黄汁，蜜相和，以慢火熬成膏，于不津器中密封之。

　　每服半匙许，用温粥饮调下，日三四服。

　　苏子煎 治上气咳嗽。

　　紫苏子 生姜汁 生地黄汁 白蜜 杏仁（各一升）

　　上捣苏子，以地黄汁、姜汁浇之，以绢绞取汁，更捣以汁浇之，绞令味尽，去滓，熬令杏仁微黄黑如脂，又以汁浇之，绢绞往来六七度，令味尽去滓，纳蜜合和，置铜器中，于汤上煎之，令如饴。每服方寸匕，日三夜一。一方，无地黄汁。

　　救急疗上气咳，肺气胸痛。《病源》：咳嗽上气者，肺气有余也。肺感于寒，则成咳嗽。肺主气，气有余则喘咳上气。此为邪搏于气，气壅滞不得宣通，是为有余，故咳嗽而上气也。其状，喘咳上气，及多涕唾，面目浮肿，则气逆也。

　　杏仁（三大升，去皮尖及双仁者，研如泥） 白蜜（一大升） 牛酥（二大升）

　　上将杏仁于瓷盆中，用水研取汁五升，净磨铜铛，勿令脂腻，先倾三升汁于铛中，刻木记其深浅，又倾汁二升，以缓火煎，减至于所记处，即内蜜、酥等，煎还至木记处，药乃成，贮于不津瓷器中。每日三度，以暖酒服一大匙，不能饮酒，和粥服亦得。服至一七日唾色变白，二七日唾稀，三七日咳断。此方非独治咳，兼补虚损，去风冷，悦肌肤白如瓠。妇人服之尤佳。

　　百合汤 治肺气壅滞，咳嗽喘闷，膈脘不利，气痞多渴，腰膝浮肿，小便淋涩。

　　百合 赤茯苓 陈皮（汤浸，去白） 紫苏茎叶 人参 大腹皮 猪苓（去黑皮） 桑根白皮枳壳（麸炒） 麦门冬（去心） 甘草（炙。各一两） 马兜铃（七枚，和皮）

　　上粗捣筛，每服四钱，水一盏半，入生姜一枣大，同煎至八分，去滓，不拘时温服。

　　葶苈散 治咳嗽面目浮肿，不得安卧，涕唾稠粘。

　　甜葶苈（隔纸炒） 郁李仁（汤去皮，炒） 桑白皮（各一两） 紫菀（去苗土） 旋复花 槟榔 木通（各半两） 大腹皮（七钱半）

　　上为散，每服三钱，水一中盏，生姜半分，煎至六分，去滓，不拘时温服。

　　天门冬丸 治肺脏壅热，咳嗽痰唾稠粘。

　　天门冬（去心，一两半，焙） 百合 前胡 贝母（煨） 半夏（汤洗去滑） 桔梗 桑白皮 防己紫菀 赤茯苓 生干地黄 杏仁（汤浸，去皮尖双仁，麸炒黄，研如膏，以上各七钱半）

　　上为细末，炼蜜和捣二三百杵，丸如桐子大。每服二十丸，不拘时，生姜汤送下，日三服。

　　前胡散 治咳嗽，涕唾稠粘，心胸不利，时有烦热。

　　前胡 桑白皮 贝母（煨。各一两） 麦门冬（一两半、去心） 甘草（炙，二钱半） 杏仁（半两，汤浸，去皮尖双仁，炒）

　　上为散，每服四钱，以水一中盏，入姜半分，煎至六分，去滓温服，无时。

　　〔久嗽〕丹溪：肺受风寒久嗽，非此不能除。南星、款花、鹅管石、佛耳草、雄黄。为末拌艾，以姜一浓片，留舌上，次用艾上烧之，须令烟入喉中。一方，无佛耳草，有郁金。又方，鹅管石、雄黄各一分半，另为末，款花、佛耳草各一分半，另为末。却用纸一幅，方方阔四五寸，以鸡子清涂中央，四旁各悬一寸许不涂，然后以鹅管石、雄黄末掺于鸡子清上，又以款花、佛耳草末掺其上敷之，又用箭箸从不涂纸旁卷起为一纸筒，用糊粘牢其旁，抽箭箸出，焙干。用时将一纸筒含在口，一头火烧，以口吸烟令满咽之，咽至烧筒尽为度，却吃茶二三口压之。

　　疗久嗽熏法：每旦取款花如鸡子，少许蜜拌花使润，纳一升铁铛中，又用一瓦碗钻一孔，孔内安小竹筒，或笔管亦得，其筒稍长，置碗铛相合及插筒处，皆面糊涂之，勿令泄气，铛下着炭火，少时款冬烟自行管出，以口含筒吸取咽之。如胸中稍闷，须举头，即将指按住竹筒，勿令漏烟出气，及烟尽止。凡如是，五日一为之，至六日则饱食羊肉馄饨一顿，永瘥。（一法，不用铛碗，用有嘴瓦瓶烧药，盖住瓶口，却以口于瓶嘴吸烟咽之，尤捷。）

　　枳壳汤（洁古） 治久嗽胸膈不利者，多上焦发热。

　　枳壳（炒，三两） 桔梗（二两） 黄芩（一两半）

　　上为细末，每早取二两半，水三盏，煎至一盏，日作三服，午时、中时、卧时各一服，三日七两半服尽。又服半夏汤，用半夏姜制切片，每三钱半，水盏半，姜五片，煎至一盏，食后，日二三服。二三日服了，再服枳壳丸，尽其痰为度。论曰：先消胸中痰气，后去膈上痰，再与枳术丸，谓首尾合治，尽消其气，令痰不复作也。

　　款气丸（洁古） 治久嗽痰喘，肺气浮肿。

　　青皮 陈皮 槟榔 木香 杏仁 茯苓 郁李仁（去皮） 川当归 广术 马兜铃（炮）

　　葶苈（各三钱） 人参 防己（各四钱） 牵牛（头末，二两半）

　　上为细末，姜汁面糊丸，如梧桐子大。每服二十丸，加至七十丸，食后姜汤送下。

　　马兜铃丸（洁古） 治多年喘嗽不止，大有神功。

　　马兜铃（去土） 半夏（汤洗七次，焙干） 杏仁（去皮尖，麸炒。各一两） 巴豆（二十一粒，去皮油，研）

　　以上除巴豆、杏仁另研外，余为细末，用皂角膏子为丸，如梧子大，雄黄为衣。每十丸，临卧煎乌梅汤下，以利为度。

　　贝母汤（《本事》） 治诸嗽久不瘥。

　　贝母（一两，去心姜制） 黄芩（半两） 干姜（生） 五味子 陈皮（各一两） 桑白皮（半两） 半夏柴胡 桂心（各一两） 木香 甘草（各二钱半）

　　上为粗末，每服五钱，水一盏半，加杏仁七粒去皮尖，生姜七片，煎去滓，热服。有蒋氏之妻积年嗽，制此方授之，一服瘥，以治诸般嗽悉愈。（上方有寒有热，有收有散，诸嗽通用也。）

　　人参散 治诸咳嗽喘急，语言不出。年久者多服见效。

　　人参 知母 贝母 马兜铃（去皮用肉） 麻黄（去节） 杏仁（生用） 半夏（以上各一钱半） 天仙藤（一钱）

