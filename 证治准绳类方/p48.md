<!-- { "loadSidebar": true } -->
　　先用甜瓜子一两，炒香研烂，酒煎数沸，量虚实调黑牵牛末五钱服之，以利为度，然后服此。

　　神效膏 治风走注疼痛，上下不定。

　　牛皮胶（一两，水溶成膏） 芸苔子 安息香 川椒（生用） 生附子（各半两）

　　上为细末，入胶中和成膏，纸摊，随痛处贴之。

　　《神效万全方》神效膏 治风毒走注疼痛。

　　牛膝（二两，酒煮研为膏） 芸苔子 安息香（酒熬为膏） 川椒（生用） 附子（生用。各半两）

　　上三味，为细末，入牛膝、安息膏中，调匀摊纸，随患处贴之。

　　摩风膏 治风毒攻注，筋骨疼痛。

　　蓖麻子（一两，去皮，研） 草乌头（半两，生用） 乳香（一钱，另研）

　　上以猪肚脂炼去沫成膏，方入药搅匀，涂摩攻注之处，以手心摩挲如火之热，却涂摩患处，大妙。

　　治风走注疼痛不定方芫花 桑白皮 川椒（各二两） 桂心（一两） 柳蛀屑（半两） 麦麸（一升）

　　上为粗末，用醋一升，拌炒令热，以青布裹，熨痛处，冷即更入醋再炒，根据前熨之，以瘥为度。

　　又方芫花（一斤） 黑豆（五升） 生姜（半斤，切）

　　上件同炒，旋入醋拌，用青布裹熨，痛止更再炒熨，以效为度。

　　治风走注疼痛，及四肢顽痹强硬，屈伸不得，宜用此方。

　　皂荚（一斤，不蛀者） 食盐（五升）

　　上细锉皂荚，和盐炒热，以青布裹，熨痛处，立瘥。

　　第四册

　　痛痹

　　小续命汤（见中风。）

　　乌药顺气散 治风气攻注四肢，骨节疼痛，遍身顽麻。及疗瘫痪，步履艰难，脚膝痿弱。

　　麻黄（去根节） 陈皮 乌药（各二钱） 白僵蚕（去丝嘴，炒） 干姜（炮。各五分） 川芎 枳壳桔梗 白芷 甘草（炒，各一钱）

　　水二盅，姜三片，枣一枚，煎八分，食远服。

　　除湿蠲痛汤苍术（米泔浸炒，二钱） 羌活 茯苓 泽泻 白术（各一钱半） 陈皮（一钱） 甘草（四分）

　　水二盅，煎八分，入姜汁、竹沥各三二匙服。在上痛者，加桂枝、威灵仙、桔梗；在下痛者，加防己、木通、黄柏、牛膝。

　　防己黄 汤（见身重。） 五痹汤（见痹。）

　　豁痰汤（《养生》） 治一切痰疾。余制此剂，为滚痰丸相副。盖以小柴胡为主，合前胡半夏汤，以南星、紫苏、橘皮、浓朴之类出入加减。素抱痰及肺气壅塞者，以柴胡为主，余者并去柴胡，用前胡为主。

　　柴胡（洗去土并苗，四两） 半夏（洗去滑，四两） 黄芩（去内外腐，三两） 人参（去芦，风壅者不用）

　　赤甘草（各二两） 带梗紫苏 陈皮（去白） 浓朴（去粗皮，姜汁制） 南星（去脐。各二两） 薄荷叶（一两半） 羌活（去芦，一两，无怒气者不用） 枳壳（去瓤，一两，麸炒）

　　上方，中风者去陈皮，入独活。胸膈不利者去陈皮，加枳实去瓤麸炒，更加赤茯苓去皮。内外无热者去黄芩，虚弱有内热者勿去黄芩，加南木香。一切滚痰气之药，无有出其右者。气无补法之说，正恐药味窒塞之故，是以选用前件品味，并是清疏温利，性平有效者也。

　　二陈汤（见痰饮。） 控涎丹（见行痹。）

　　潜行散（丹溪） 治痛风。

　　黄柏（不以多少，酒浸，焙干为末）

　　生姜汁和酒调服，必兼四物等汤相间服妙。

　　二妙散（丹溪） 治筋骨疼痛因湿热者。如有气加气药，如血虚加补血药，如痛甚以姜汁热辣服之。

　　黄柏（炒） 苍术（炒制，去皮）

　　上为末，生姜研，入汤煎沸调服。此二物皆有雄壮之气，如表实气实者，少酒佐之。

　　一法，二妙为君，加甘草、羌活各二钱，陈皮、芍药各一钱，酒炒威灵仙半钱，为末服之佳。

　　四物苍术各半汤 活血丹（俱见身体痛。） 五积散（见中寒。） 五苓散（见伤寒渴。） 八正散（见淋。） 大橘皮汤（见胀满。） 大柴胡汤（见伤寒潮热。） 防风通圣散（见眩晕。）

　　苍术复煎散（东垣）

　　苍术（四两，水二碗，煎至二大盏，去渣，入下药） 羌活（一钱） 升麻 柴胡 本 泽泻白术（各五分） 黄柏（三分） 红花（少许）

　　上为粗末，用苍术汤二盏，煎至一盏，去渣，空心温服。微汗为效。忌酒面。

　　缓筋汤（东垣）

　　羌活 独活（各二钱） 本 麻黄 柴胡 升麻 草豆蔻 生地黄 当归身 黄芩黄柏（各三分） 炙甘草 生甘草根 熟地黄（各二分） 苍术（五分） 苏木（一分）

　　上粗末，水二盏，煎至一盏，去渣，食远热服。

　　活血应痛丸（《宝鉴》）

　　狗脊（去毛，六两） 苍术（米泔浸一宿，十两） 香附（炒，十二两） 陈皮（九两） 没药（一两二钱）

　　草乌（炮，二两半） 威灵仙（三两）

　　上为细末，酒煮面糊为丸，如桐子大。每服十五丸，温酒或热汤送下，不拘时候。常服和血脉，壮筋骨，使气脉宣通。忌桃、李、雀、鸽诸血物。

　　大羌活汤（《宝鉴》） 真定府张大，素嗜酒，五月间病手指节肿痛，屈伸不利，膝膑亦然，心下痞闷，身体沉重，不欲饮食，食即欲吐，面色痿黄，精神短少。至六月间，求予治之。

　　诊其脉沉而缓，缓者脾也。《难经》云：俞主体重节痛。俞者，脾之所主，四肢属脾，盖其人素饮酒，加之时助，湿气大胜，流于四肢，故为肿痛。《内经》云：诸湿肿满，皆属脾土。仲景云：湿流关节，肢体烦痛，此之谓也。《内经》云：湿淫于内，治以苦温，以苦发之，以淡渗之。又云：风胜湿。羌活、独活苦温，透关节而胜湿，故以为君。升麻苦平，威灵仙、苍术防风苦辛温，发之者也，故以为臣。血壅而不流则痛，当归辛温以散之，甘草甘温益气，泽泻咸平，茯苓甘平，导湿而利小便，以淡渗之，使气味相合，上下分散其湿也。

　　羌活 升麻（各一钱） 独活（七分） 苍术 防风（去芦杈） 甘草 威灵仙（去芦） 茯苓（去皮）

　　当归 泽泻（各半钱）

　　上锉作一服，水二盏，煎至一盏，温服，食前一服，食后一服。忌酒、面、生冷、硬物。

　　桂枝芍药知母汤（仲景）

　　桂枝 知母 防风（各四两） 芍药（三两） 附子（炮） 甘草 麻黄（各二两） 白术 生姜（各五两）

　　水七升，煮取二升，温服七合，日三服。

　　乌头汤（仲景） 治病历节，不可屈伸疼痛。

　　麻黄 芍药 黄 （各三两） 甘草（炙） 川乌（五枚， 咀，以蜜二升，煎取一升，即去乌头）

　　上 咀五味，以水三升，煮取一升，去渣，纳蜜再煎，服七合，不时尽服之。

　　牛蒡子散（《本事》）

　　牛蒡子 新豆豉（炒） 羌活（各三两） 生地黄（二两半） 黄 （一两半）

　　上为细末，汤调二钱，空心食前，日三服。

　　犀角汤（《千金》） 治热毒流入四肢，历节肿痛。

　　犀角（二两） 羚羊角（一两） 前胡 黄芩 栀子仁 射干 大黄 升麻（各四两） 豉（一升）

　　上 咀，每服五钱，水二盏煎服。

　　茵芋丸（《本事》） 治历节肿满疼痛。

　　茵芋 朱砂 薏苡仁（各一两） 牵牛（一两半） 郁李仁（半两）

　　上为细末，炼蜜杵丸，如桐子大，轻粉滚为衣。每服十丸至十五丸，五更温水下，到晚未利可二三服，快利为度，白粥将息。

　　趁痛散乳香 没药 桃仁 红花 当归 羌活 地龙（酒炒） 牛膝（酒洗） 甘草 五灵脂（酒炒）

　　香附（童便浸）

　　上为末，每服二钱，酒调。或加酒炒芩、柏。

　　治酒湿痰痛风黄柏（酒炒） 威灵仙（酒炒，各五钱） 苍术 羌活 甘草（三钱） 陈皮 芍药（各一钱）

　　上为末，每服一钱或二钱，沸汤入姜汁调服。

　　治气实表实骨节痛方滑石（飞，六钱） 甘草（一钱） 香附 片芩（各三钱）

　　上为末，姜汁糊丸，梧子大。每服五七十丸，白汤送下。

　　治食积肩腿痛龟板（酒浸，炙，一两） 酒柏叶 香附（五钱） 辣芥子 凌霄花（一钱半）

　　上为末，酒糊为丸，桐子大。煎四物，加陈皮、甘草汤下。

　　丹溪治一男子，家贫多劳，秋凉忽浑身发热，两臂膊及腕、两足并胯皆疼痛如 ，昼轻夜剧，医与风药则增痛，与血药则不效，惟待毙而已。脉之，两手俱涩而数，右甚于左，饮食则如平时，形瘦削，盖大痛而瘦，非病也。用苍术、酒黄柏各一钱，生附子一片，生甘草三分，麻黄五分，研桃仁五粒，作一帖煎，入姜汁些少令辣。服至四帖后，去附子，加牛膝一钱。至八帖后，来告急云：气上喘促，不得睡，痛似微减，意其血虚，因服麻黄过剂，阳虚被发动而上奔，当与补血镇坠及酸剂收之。遂以四物汤加川芎、芍药、人参二钱，五味子十二粒，与二帖服之，喘随定，是夜遂安。三日脉之，数减大半，涩脉如旧，问其痛，则曰不减，然呻吟之声却无。察其起居，则疲弱无力，病患却自谓不弱，遂以四物汤加牛膝、白术、人参、桃仁、陈皮、甘草、槟榔，入姜三片煎服，如此药与五十帖而安。一月后，因负重担复痛作，饮食亦减，再与此药，加黄 三分，又二十帖全愈。

　　一人年逾六十，性急，作劳患两腿痛，动作则痛甚。视之曰：此兼虚证，当补血则病自安。遂与四物加桃仁、陈皮、牛膝、生甘草煎，入姜研潜行散，热饮，三四十帖而安。

　　何县长年四十余，形瘦性急，因作劳背痛、臂疼、骨节疼，足心发热，可与四物汤带热下大补丸、保和丸，共六十粒，食前服。

　　一妇人脚疼怕冷，夜剧日轻。

　　生地黄 白芍药 归尾（各五钱） 黄柏（炒） 黄芩 白术 苍术 陈皮（各三钱） 牛膝（二钱） 甘草梢（二钱）

　　上分四帖，水煎，带热服。

　　朱阃内年三十，味浓性急，患痛风挛缩，数月医不应。予视之曰：此挟痰与气证，当和血疏痰导气，病自安。遂以潜行散入生甘草、牛膝、枳壳、通草、陈皮、桃仁、姜汁煎饮，半年而安。

　　陆郎左腿叉骨臼痛，小便赤涩，此积忧痰涎所为。

　　白术 枳壳 赤芍药（各一钱） 条芩 连翘 通草 甘草梢（各三分）

　　上锉，水煎服。

　　一妇脚叉骨痛苍术 白术 陈皮 芍药（各三分） 木通（二钱） 甘草（五分）

　　作二服，水煎，下大补丸五十粒。

