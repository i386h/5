<!-- { "loadSidebar": true } -->
　　拨云汤（东垣） 戊申六月，徐总管患眼疾，于上眼皮下出黑白翳二个，隐涩难开，两目紧缩而无疼痛，两手寸脉细紧，按之洪大无力，知足太阳膀胱为命门相火煎熬，逆行作寒水翳，及寒膜遮睛，与下项药一服神效。外证呵欠善悲，健忘嚏喷，时自泪下，面赤而白，能食，不大便，小便数而欠，气上而喘。

　　黄 柴胡（各七分） 细辛叶 葛根 川芎（各五分） 生姜 甘草梢 川升麻 本知母 当归身 荆芥（各一钱） 防风 羌活 黄柏（各一钱半。）

　　水二大盏，煎至一盏，稍热服，食后。

　　流气饮（《和剂》） 治肝经不足，内受风热上攻，眼目昏暗，视物不明，常见黑花，当风多泪，怕日羞明，堆眵赤肿，隐涩难开，或生障翳，倒睫拳毛，眼弦赤烂，及妇人血风眼，及时行暴赤肿眼，眼胞紫黑，应作眼病，并宜服之。

　　大黄（煨） 川芎 菊花（去梗） 牛蒡子（炒） 细辛（去苗） 防风（去苗） 山栀子（去皮） 白蒺藜（炒，去刺） 黄芩（去芦） 蔓荆子 荆芥（去梗） 木贼（去根节） 甘草（炙） 玄参（去芦。各一两） 草决明（一两半） 苍术（米泔浸一宿，控炒，三两）

　　上捣罗为末，每服二钱半，临卧时用冷酒调下。小儿有患，只令乳母服之。

　　拨云散（《宝鉴》） 治眼因发湿热不退，而作翳膜遮睛，昏暗羞明，隐涩难开。

　　川芎 草龙胆 楮实 薄荷 羌活 荆芥穗 石决明 草决明 苍术 大黄 甘草木贼 密蒙花 连翘 川椒 甘菊花 桔梗 石膏 地骨皮 白芷 白蒺藜 槟榔（以上各半两） 石燕（一对，重半两）

　　上捣罗细末，每服三钱，温茶清一盏调下，食后，日三服。忌杂鱼鸟诸肉。

　　温白丸（见积聚。）

　　神仙退云丸（东垣） 治一节翳晕，内外障昏无睛者。

　　川芎 当归（各一两半） 犀角（酒洗） 枳实 川楝子 蝉蜕（洗） 薄荷叶（不见火） 甘菊花（各半两） 栝蒌仁（生者，六钱） 蛇蜕 密蒙花 荆芥穗（各二钱，此三味同甘草焙干，去甘草不用）地骨皮（洗） 白蒺藜（微炒，去刺） 生地黄（酒洗，焙干） 羌活（各一钱） 川木贼（一两半，去节，童便浸一宿，焙干）

　　上为细末，炼蜜和丸，每一两作十丸。米泔汤调服，日进二三丸，食后。妇人当归汤下，有气者木香汤下。使之在人消息。

　　《本事方》治诸眼患，因热病后毒瓦斯攻眼，生翳膜遮障，服此药逐旋消退，不犯刀针。

　　青葙子 防风 枳壳（各一两） 茺蔚子 细辛 黄连（各半两） 枸杞子 泽泻 生地黄石决明（各一两半） 车前子 川当归 麦门冬（去心。各二两。）

　　上各如法修事，焙干为末，炼蜜丸，如梧子大。每服三十丸，饭饮吞下。忌一切热毒物。

　　羌活退翳汤羌活 五味子 黄连 升麻 当归身（各二钱） 黄芩 黄柏（酒炒） 草龙胆（酒洗） 芍药甘草（各五钱） 柴胡 黄 （各三钱） 防风（一钱半） 石膏（二钱半）

　　上锉细，分作二服，水二盏，煎至一盏，入酒少许，去渣，临卧热服。忌言语。

　　消翳散（一名龙胆饮子）

　　青蛤粉 谷精草 川郁金（各半两） 羌活 龙胆草 黄芩（各三钱，炒） 升麻（二钱） 麻黄（一钱半） 蝉蜕（一作蛇蜕） 甘草根（炙。各五分）

　　上为细末，每服二钱，食后温茶调下。

　　又方川芎 羌活 旋复花 防风（各二两） 甘草 苍术（米泔浸一宿，去皮，日干，不见火） 楮实楮叶（并八月采，阴干。各一两） 甘菊花 枳实 蝉蜕 木贼（各一钱半）

　　上木臼中杵为末，茶清调下二钱，早食后、临卧各一服。治暴赤眼。忌湿面及酒。楮实须真，无实者取叶，不尔，诸药无效。合时不得焙及犯铁器。

　　予观此方，取楮叶必无实者，盖阴阳二合相匹配耳。有实者阳也，无实取叶者阴也，所以不得真楮实者，悉无效。

　　五秀重明丸（《宝鉴》） 治眼膜遮睛，隐涩昏花，常服清利头目。

　　甘菊花（开头五百朵） 荆芥（五百穗） 木贼（去节，五百节） 楮实（五百枚） 川椒（开口者，五百粒）

　　上为细末，炼蜜为丸，如弹子大。每服一丸，细嚼，时时咽下，食后。噙化，无时、临卧。大忌酒、面、热物。（以上二方，无热者宜之。）

　　羚羊角散（《保命》） 治水翳久不去者。

　　羚羊角 升麻 细辛（各等分） 甘草（半之）

　　上为末，一半炼蜜为丸，每服五七十丸；用一半为散，以泔水煎，吞丸子，食后。

　　补阳汤（东垣）

　　柴胡（去苗，二两） 独活 甘草梢 熟地黄 人参（去芦） 黄 （一方用黄芩） 羌活 白术（各一两） 白芍药 泽泻（研为末） 防风 陈皮（去白。各半两） 当归身（去芦，酒制） 生地黄（炒） 白茯苓（去皮） 知母（炒黄色。各三钱） 肉桂（一钱）

　　上为粗末，每服半两，水二盏，煎至一盏，去滓温服，空心。使药力行尽，方许食。

　　连柏益阴丸羌活 独活 甘草根（炒） 当归身（酒制） 防风 五味子（各半两） 黄连（酒洗或拌。锉，炒火色，一两） 石决明（燃存性，五钱） 草决明 黄芩 黄柏 知母（各一两）

　　上为细末，炼蜜丸，如绿豆大。每服五十丸，渐加百丸止，临卧清茶送下。常以助阳汤多服，少服此药，一则妨饮食，二则力大，如升阳汤不可多服。

　　升阳泄阴丸（一名升阳柴胡汤）

　　羌活 独活 甘草根 当归身 白芍药 熟地黄（各一两） 人参 生地黄（酒洗，炒） 黄白术 楮实（酒炒。各半两） 泽泻 陈皮 白茯苓 防风（各三钱） 知母（酒炒，三钱，如大暑加一钱） 柴胡（去苗，一钱半） 肉桂（半钱）

　　上 咀，每服五钱，水煎热服。另合一料，炼蜜丸，如桐子大。食远茶清送下，每日五十丸，与前药各一服，不可饱服。如天气热甚，加五味子三钱或半两，天门冬去心半两，楮实亦加半两。

　　上三方，合治一证。空心，补阳汤；临卧，连柏丸；食远，升阳泄阴丸。

　　羌活胜风汤（《原机》） 治眵多 燥，紧涩羞明，赤脉贯睛，头痛鼻塞，肿胀涕泪，脑巅沉重，眉骨酸疼，外翳如云雾丝缕，秤星螺盖。

　　白术（五分） 枳壳 羌活 川芎 白芷 独活 防风 前胡 桔梗 薄荷（各四分） 荆芥甘草（各三分） 柴胡（七分） 黄芩（五分）

　　作一服，水二盏，煎至一盏，去滓热服。

　　上方为风热不制而作也。夫窍不利者，皆脾胃不足之证。故先以白术、枳壳调治胃气为君。羌活、川芎、白芷、独活、防风、前胡诸治风药皆主升发为臣。桔梗除寒热，薄荷、荆芥清利上焦，甘草和百药为佐。柴胡解热，行少阳厥阴经，黄芩疗上热，主目中赤肿为使。又治伤寒愈后之病。热服者，热性炎上，令在上散，不令流下也。生翳者，随翳所见经络加药。翳凡自内 而出者，加蔓荆子治太阳经，加苍术去小肠膀胱之湿。内者，手太阳、足太阳之属也。自锐 而入客主人斜下者，皆龙胆草，为胆草味苦，与胆昧合，小加人参，益三焦之气，加 本乃太阳经风药。锐 客主人者，足少阳、手少阳、手太阳之属也。凡自目系而下者，倍加柴胡行肝气，加黄连泻心火。目系者，足厥阴，手少阴之属也。自抵过而上者，加木通导小肠中热，五味子酸以收敛。抵过者，手太阳之属也。

　　鼻碧云散（见目痛。） 还阴救苦汤（见目赤。）

　　拨云退翳丸 治阳跷受邪，内 即生赤脉缕，缕根生瘀肉，瘀肉生黄赤脂，脂横侵黑睛，渐蚀神水，锐 亦然，俗名攀睛。

　　蔓荆子 木贼（去节） 密蒙花（各二两） 川芎 白蒺藜（去刺） 当归（各一两半） 菊花 荆芥穗 地骨皮（各一两） 川椒皮（七钱） 天花粉（六钱） 薄荷叶 楮桃仁 黄连 蝉蜕（各半两）

　　蛇蜕（炙） 甘草（炙。各三钱）

　　为细末，炼蜜成剂，每两作八丸，每服一丸，食后临卧，细嚼，茶清下。

　　上方为奇经客邪而作也。《八十一难经》曰：阳跷脉者起于跟中，循外踝，上行入风池。风池者，脑户也。故以川芎治风入脑，以菊花治四肢游风，一疗其上，一平其下为君。

　　蔓荆子除手太阴之邪，蝉蜕、蛇蜕、木贼草、密蒙花除郁为臣。薄荷叶、荆芥穗、白蒺藜诸疗风者，清其上也，楮桃仁、地骨皮诸通小便者，利其下也为佐。黄连除胃中热，天花粉除肠中热，甘草和协百药，川椒皮利五脏明目，诸所病处血亦病，故复以当归和血为使也，楮桃仁，即楮实子也。

　　栀子胜奇散 治证同上，并有眵泪，羞涩难开。

　　蛇蜕 草决明 川芎 荆芥穗 蒺藜（炒） 谷精草 菊花 防风 羌活 密蒙花 甘草（炙） 蔓荆子 木贼草 山栀子 黄芩（各等分）

　　为细末，每服二钱，食后临睡，热茶清调下。

　　上方以蛇蜕之咸寒，草决明之咸苦为君，为味薄者通，通者通其经络也，川芎、荆芥穗之辛温，白蒺藜、谷精草之苦辛温，菊花之苦甘平，防风之甘辛为臣，为气辛者发热，发热者升其阳也。羌活之苦甘温，密蒙花之甘微寒，甘草之甘平，蔓荆子之辛微寒为佐，为气薄者发泄，发泄者，清利其诸关节也。以木贼草之甘微苦，山栀子、黄芩之微苦寒为使，为浓味者泄，泄者攻其壅滞有余也。

　　磨障灵光膏 治证同上。

　　黄连（锉如豆大，一两，童便浸一宿，晒，为末） 黄丹（水飞，三两） 炉甘石（六两，另以黄连一两，锉置水中，烧炉甘石通红，淬七次） 当归（取细末，二钱） 轻粉（另研） 砂（另研末） 白丁香（取末） 海螵蛸（取末。各一钱） 麝香（另研） 乳香（另研。各半钱） 龙脑（少许，末）

　　先用好白沙蜜一十两，或银器、砂锅内熬五七沸，以净纸搭去蜡面，除黄丹外，下余药，用柳木搅匀，次下黄丹再搅，慢火，徐徐搅至紫色，却将乳香、麝香、轻粉、 砂和匀，入上药内，以不粘手为度，急丸如皂角子大，以纸裹之。每用一丸，新汲水化开，旋入龙脑少许，时时点翳上。

　　上方以黄连去邪热，主明目为君。以黄丹除热除毒，炉甘石疗湿收散为臣。以当归和血脉，麝香、乳香 香通气，轻粉杀疮为佐。以 砂之能消，海螵蛸之磨翳，白丁香之主病不移，龙脑之除赤脉，去外障为使也。

　　消翳复明膏 治证同上。

