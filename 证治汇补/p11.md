<!-- { "loadSidebar": true } -->
　　若用燥剂。其结愈甚。惟竹沥、姜汁、韭汁。可以治之。日进三五杯。后用养血健脾药。一法。用神术丸。大效。痰在肠胃。可下者。枳实、大黄、芒硝之属。痰在胁下。非白芥子不能达。痰在四肢。非竹沥、姜汁不能行。在皮里膜外。亦必用之二味。在阴虚有痰。大获奇效。痰在膈上。颠狂健忘。噎膈反胃。阴虚劳嗽。半身不遂。必加竹沥。盖竹沥能养血清金润燥也。又痰阴流入四肢。令人肩背酸痛。两手软痹。医误以为风。则非矣。宜导痰汤加姜黄、木香。痰入经络成结核者。用夏枯草。人实者。用海藻、昆布。阴血不足。相火上炎。肺受火凌。津液凝滞。生痰不生血者。当润剂中。加麦冬、地黄之属滋其阴。使上逆之火得返其家。而痰自息。投以二陈。立见危殆。瘦人多此症。有热在肺经而不在脾胃。致使咽喉干燥。稠痰凝结。咯不出。咽不下。当用节斋化痰丸。涤痰润燥。开结降火为上。但五液皆本于肾。肾虚无以制火。则火炎上。又当滋阴补肾以治本。尝治老年男妇。一切燥痰噎膈不舒。大便干燥。或痰结喉中咯不出。悉用清化膏以培肾壮水。兼噙化痰丸以治标。其效甚速。气虚有痰饮。肾气丸补而逐之。凡尺脉浮大。按之则涩。气短有痰。小便赤涩。足跟作痛。皆肾虚不能行。浊气泛上而为痰也。肾气丸屡验。若脉沉濡。清气不升。致浊液不降成痰者。二陈汤加枳、术、升麻。若脉细滑兼缓。痰清薄。身倦怠。肢酸软。此脾气虚而不能运化有痰也。六君子加姜汁、木香。若脉浮濡。

　　易于伤风痰嗽。此肺气虚不能清化而有痰也。六君子加桔梗。若脾经气滞而痰中有血者。异功散加麦冬、白芍药。肝经血热而痰中有血者。加味逍遥散。肝肾阴虚而痰中有血者。六味丸。若过服寒凉之剂唾血者。四君子汤。

　　痰症选方二陈汤（和剂） 统治痰饮之症。谓其健脾燥湿。化气和中也。

　　陈皮 半夏（各五两） 白茯苓（三两） 甘草（一两半）

　　为剂。每服四钱。水一盏。姜五片。煎六分服。加南星、枳壳。名导痰汤。加南星、黄芩、黄连。名润下丸。以盐水拌煮诸药。故名润下。治痰热症。

　　新制润下丸 降痰极效。

　　陈皮（四两以盐水拌煮透晒干为末） 炙甘草（一两）

　　水酒糊丸绿豆大。清茶下。

　　半夏丸 治肺热咳嗽生痰。

　　栝蒌仁 熟半夏（等分）

　　各为末。和匀。淡姜汤丸。

　　神术丸 治膏粱郁结。胃槁肠燥。凝痰不顺。将成噎膈者。

　　茅山苍术（五钱） 生芝麻（五钱水研） 大枣（十五枚水煮）

　　以术为末。捣二味为丸。加真广皮五钱。更效。

　　四制化痰丸 治肥人因醇酒浓味。肺胃上口有痰生火者。

　　半夏一斤。分作四分。一分用生姜、黄连煮。一分用知母、贝母煮。一分用人参、杏仁煮。一分用桔梗、桑皮煮。

　　各拣去余药。单用半夏为末。水糊丸。

　　汝言化痰丸 治肺家老痰在于喉中。咯之不出。咽之不下者。

　　栝蒌 杏仁 海粉 桔梗 连翘 五倍子 香附 蛤粉 瓦楞子 风化硝以姜汁少许。和竹沥捣入药。加蜜丸。噙化。或作小丸。清茶下。

　　抑痰丸 治痰结胸喉。用此顺降。功与化痰丸相似。而药味简要。可摘入煎剂中用之。

　　栝蒌仁（一两） 贝母（六钱） 半夏（三两）

　　以蒸饼丸如麻子大。每服百丸。淡姜汤下。

　　黄栝蒌丸 治食积痰饮。胸膈胀闷。吐痰如胶。或五更发咳之症。

　　栝蒌 半夏 山楂 神曲等分为末。以栝蒌水丸。竹沥和淡姜汤下。

　　搜风化痰丸（丹溪） 治风痰。半身不遂。歪斜蜷挛。颠狂眩晕之症。

　　胆南星（二两） 僵蚕（一两） 白矾（一两） 天麻（一两） 荆芥（一两） 白附子 陈皮 辰砂（各五钱） 半夏（一两）

　　上为末。姜汁丸。以辰砂为衣。每服四十丸。淡姜汤下。瘫痪症。酒下。

　　稀涎散 治风痰壅盛。不语。（方见中风）

　　千缗汤（大全）

　　半夏（七个） 皂角（去弦皮） 甘草（各一寸） 生姜（如指大）

　　水煎。

　　黄芩利膈丸 治热痰。眩晕。嘈杂。吞酸。呕吐。咯痰青黄色者。

　　生黄芩 炒黄芩（各一两） 半夏 泽泻 黄连（各五钱） 南星 枳壳 陈皮（各三钱） 白术（二钱）

　　蒸饼丸。

　　星半蛤粉丸 治湿痰。倦怠痿弱。泻利肿胀。上为咳嗽。下为白浊之症。

　　南星 半夏 苍术（九蒸洗） 白术（各一两） 蛤粉（二两） 橘皮（一两半）

　　神曲糊为丸。姜汤下。

　　中和丸 治湿热气痰。

　　苍术 黄芩 半夏 香附姜桂丸（洁古） 治寒痰。

　　南星 半夏 官桂（各三两）

　　为末。蒸饼丸如桐子大。每服五十丸。姜汤下。

　　枳术丸 治脾虚食积生痰。（方见伤食）

　　六君子汤 治气虚挟痰之症。（方见中风）

　　茯苓丸 治中脘停痰伏饮。手臂一肢麻木不举。不可作风症虚症治者。此方主之。

　　半夏（二两） 茯苓（一两） 风化硝（二钱五分） 枳壳（五钱）

　　姜汁、竹沥和糊丸。

　　控涎丹 治痰涎在心膈上下。使人胸背手足颈项腰胁引痛。有似瘫痪者。

　　甘遂（去心） 大戟（去皮） 白芥子（各等分）

　　小胃丹 上取胸膈之痰。下利肠胃之痰。胃弱者戒之。

　　甘遂（面裹水浸半日煮晒） 大戟（长流水煮） 芫花（醋拌瓦器内炒各五钱） 大黄（酒蒸拌一两五钱） 黄柏（炒三两）

　　粥丸。此方与坠痰丸。俱为脾家湿痰臌胀之剂。可与沉香化气丸相间服。则不伤元气而胀渐平。

　　坠痰丸 治湿痰在脾胃成胀满者。用此下之。

　　黑牵牛 枳实 白矾 朴硝 枳壳 牙皂萝卜汁丸。每服五十丸。鸡鸣时服。初则有粪。后则有痰。元气实者。每日一服。元气虚者。间一日服。以大腹和软平复为度。

　　滚痰丸（王隐君） 治一切壮实人痰滞肠胃。变成诸般奇怪之症。

　　大黄（略蒸） 黄芩（各八两） 青礞石（以焰硝同 黄金色） 沉香 百药煎（各五钱）

　　上为末。滴水丸如桐子大。每服三十丸。清晨白汤下。服后仰卧片时。使药气少停膈上。然后下行。妊妇忌用。

　　瓜蒂散 痰在膈上。用此吐之。

　　瓜蒂（七枚） 赤小豆（七粒） 甘草（三分）

　　为末。每服一钱。或五分。空心。以齑汁或豆豉汤下。鹅翎探吐。令快为度。

　　润字丸 开结润肠。通痰去垢。亦可为外感家秘结症。代承气汤功用。

　　橘红（一两） 杏仁（二两） 牙皂（一两） 前胡 天花粉 枳实 山楂肉（各二两） 甘草（三钱） 槟榔（七钱） 半夏（一两） 生地黄（十二两）

　　水发丸。空心。白滚汤下二三钱。

　　白龙丸 治酒积有痰。

　　半夏 滑石 茯苓 白矾（等分）

　　神曲糊丸。

　　卷之二　内因门

　　饮症

　　大意太阴所致为积饮。因而大饮则气逆。形寒饮冷则伤肺。（内经）

　　内因水者。阴物也。积水不散。留而为饮。有愤郁而停者。有困乏而停者。有思虑而停者。有痛饮而停者。有因热而伤冷者。（子和）揆其所由。皆因气郁中州。水浆入胃。不能运化。随脏腑虚处而留着焉。（汇补）

　　外候大抵停水则生湿。停酒则生热。湿则成痞。热则发躁。其变现也。或形寒饮冷而得。则类外感症。或困乏忧思而得。则似内伤症。或流于四肢。则似风家痹症。或流于关节。则似跌扑伤症。其他五脏六腑所受。见症各出。（汇补）

　　饮分各经在心则怔忡眩晕。在肺则喘急咳嗽。在脾则短气痞闷。在肝则胁满嚏痛。在肾则脐下悸动。（金匮）在上则面浮。在下则跗肿。在胃中则胸满口渴。而水入即吐。在经络则一臂不遂。而复移一臂。在肠间则雷鸣泄泻。或为溺结。与癃闭相似。在阳分不去。久则化气。与黄肿相似。在阴分不去。久则成形。与积块相似。在左胁者。形同肥气。在右胁者。形同息贲。（汇补）

　　饮分六症夫饮一也。而分五饮六症。皆因形而定名也。痰饮水停肠胃。辘辘有声。令人暴肥暴瘦。悬饮水流胁下。咳唾引痛。悬悬思水。溢饮水流四肢。身体重痛。支饮水停膈上。KT 逆倚息短气。留饮水停心下。背冷如掌大。

　　或短气怔忡。四肢历节疼痛。胁痛引缺盆。咳嗽转甚。伏饮水停膈满。呕吐喘咳。发热恶寒。腰背痛。身惕HT而泪出。（仲景）

　　饮与痰分饮者。蓄水之名。自外而入。痰者。肠胃之液。自内而生。其初各别。其后同归。故积饮不散。亦能变痰。是饮为痰之渐。痰为饮之化也。若其外出。则饮形清稀。痰形稠浊。又不同也。（汇补）

　　停饮脉法脉偏弦者。饮也。又脉浮而细滑者。伤饮。又沉而弦者。悬饮内痛。（要略）

　　停饮总治停饮之初。挟寒挟气者俱多。故症现寒热者。汗之。在胁肋四肢者。分利之。在胸膈者。吐之。在肠胃者。下之。

　　（入门）若挟虚症者。补之温之。（汇补）

　　初宜分消凡大饮之后。当风着寒。水气凝结不运。外有表症。内有饮症者。果当温散。然或发汗太过。阳气空虚。水饮仍未解散。致心下悸。头眩筋惕。身 动振振欲擗地者。又当温之。不可再行分消也。（汇补）

　　次宜调养若血气亏乏之人。痰饮客于中焦。以致四肢百骸胸腹。发为诸病者。宜导去痰饮。随即补元气。不可专任汗吐渗下之法。（汇补）

　　虚宜温中更有脾虚之人。每遇饮后。即觉停滞于中。肠鸣于内。甚或作泻。屡用分利不效者。法当温理中焦。（汇补）

　　久宜暖肾久有肾虚不能纳气归元。则积饮于外。或泛于上焦为涎沫。或停于心下为怔忡。或留于脐腹。筑筑然动气者。均宜益火之剂。（汇补）

　　饮症用药汗以香苏饮。吐以二陈汤。分利以四苓散。下以蠲饮枳实丸。凡前五饮症。元气稍旺者。三花神佑丸、控涎丹逐之。元气稍虚者。五饮汤。虚甚者。六君子汤。虚寒者。理中汤。下焦肾阴虚者。六味丸。肾家阳虚者。八味丸。外感夹饮。发汗过多致虚症者。真武汤。

　　饮症选方香苏饮 治外感风寒。内停水饮。用此发汗。（方见伤风）

　　二陈汤 治停饮胃口。恶心欲吐。怔忡口渴。服此探吐。（方见痰症）

　　四苓散 凡饮停肠内。或泄泻。或小便不利。以此渗利之。（方见湿症）

