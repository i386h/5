<!-- { "loadSidebar": true } -->
　　大健脾丸白术（三两） 广皮（一两） 黄连（八钱） 木香（七钱半） 人参（一两半） 山药肉果（各一两） 甘草（七钱） 山楂肉 神曲 砂仁 谷芽（炒各一两） 茯苓（二两）

　　为末。蒸饼丸。如绿豆大。空心。午后陈皮汤下五十丸。

　　平胃散 人参白虎汤（二方俱见暑症） 理中汤（方见中寒）

　　二神丸补骨脂（炒四两） 肉果（二两生用）

　　为末。枣子五十枚。生姜四两。同切片。煮烂。去姜取枣。剥去皮核。以肉研入药。和丸桐子大。每服三四十丸。

　　二陈汤 瓜蒂散（二方俱见痰症） 异功散（方见血症） 六君子汤（方见中风）

　　卷之二　内因门

　　伤酒

　　大意酒之为物。气热而质湿。（内经）气味俱阳。阴寒之时。少饮能御邪助神。壮气活血。恣饮则生痰益火。耗气损精。令暴病暴死。世人认为痰厥中脏。而不知酒色自戕之所致也。（三锡）

　　内因酒入于胃。则络脉满而经脉虚。酒气与谷气相抟。热盛于中。故热遍于身。内热而溺赤也。（内经）

　　外症轻者。头痛眩晕。呕吐痰逆。神昏烦乱。胸满恶心。饮食减少。小便不利。（医鉴）甚者。大醉之后。忽然战栗。手足厥冷。不省人事。名曰酒厥。（汇补）

　　酒伤各经酒循经络。留着为患。入肺则多嚏多痰。入心则多笑多言。入肝则善怒有力。入脾则思睡。入肾则思淫。及其久也。伤肺则变咳嗽消渴。伤心则变怔忡不寐。伤脾则变痞满疸胀。伤肝则变胁痛吐血。伤肾则变腰软阳痿。此五脏之受病也。又酒后汗多者。胃受之。酒后面青者。胆受之。酒后多溺者。小肠受之。酒后溺赤者。膀胱受之。酒后积利者。大肠受之。数者皆能成病。惟胃与小肠受酒者。汗多则从表而泄。溺多则从便而出。所以善饮不醉而变病亦少也。（说约）

　　酒毒损肺成痈酒毒留于肺者。缘肺为清虚之脏。酒多则损其清虚之体。由是稠痰浊火。熏灼其间。轻则外为鼻 准赤。

　　内为咳嗽痰火。重则肺叶受伤。为胸痛胁胀。咳唾脓血。痰出腥秽。肺痈溃烂。宜化痰清肺。庶可保全。（汇补）

　　酒毒传胆成痈酒毒传于胆者。缘酒性清洌。不随浊秽下行。惟喜渗入。从胃至胆。胆为清净之腑。同气相求者也。其次虽入小肠膀胱。化溺而出。然酷烈之性。惟胆受之。故湿热郁于经隧。为环跳疼痛。久成痈肿。宜清彻之剂。和解少阳之邪。或冀免焉。（喻嘉言）

　　酒湿成疸醉卧卑湿之处。或食乳面等物。寒湿外郁。束其湿热。无从发泄。而成痞胀酒疸。初则两目小便俱黄。后则遍身牙爪亦然。速宜分解湿热。久则难治。（汇补）

　　酒湿成痹好酒之人。湿热内积。生痰动火。往往发为口眼歪斜。舌强肢废。混似风中血脉。宜解酒除湿。消痰清火。不可以风药误治。（汇补）

　　脉法脉浮而数为伤酒。若挟宿食。必兼滑数。

　　治法当初醉昏妄时。治宜发汗。醒后则热去湿留。莫如利便。乃上下分消其湿热也。（兰台秘藏）若传于五内。则宜本病药中。兼去湿热。盖酒之形质可化。而湿热之气终久不变。非若他症。六淫七情。传变不齐。（说约）

　　伤酒忌下酒性纯阳。最耗元气。若复下之。徒损津液。反生痰火。元气消烁。卒成虚损。所以慎下。（兰台秘藏）

　　用药初宜汗以二陈汤。加干葛、苏叶、黄芩。继宜渗以四芩散。加干葛、山栀、花粉。其有他症。俱以二方酌用。如哕呕。加竹茹、生姜。痰盛。如黄芩、贝母。胸满。加浓朴、枳壳。腹痛。加木香、砂仁。泄黄。加芍药、黄芩。酒癖块痛。加蓬术、木香。小便不利。调益元散。东垣治中酒。制葛花解酲汤。其方多用辛热之味。盖为饮酒时。食冷物太过。郁其毒于胃中。吐而烦躁不宁者设也。非酒家常用之药。昧者不知。但遇饮酒致病。必曰解酲汤最效。

　　殊失立方本旨。盖葛花、葛根。乃阳明经轻扬之药。酒客恶心懊 。头痛如破。乃毒在阳明经。用此药顺其性而扬之。使毒从毫毛而出。非葛根能解酒毒也。若酒病传于肺脾肝胆肾者。则葛根又何与乎。（汇补）

　　赵以德云。饮酒人发热者。用枝距子最效。此药一名鸡距。一名枳 。一名木蜜。俗呼癞汉指头。北人名烂瓜。江南谓之白石树。杭人货卖。名蜜屈五。又称蜜金钩。诗所云枸是也。树形似白杨。其子着枝端。如小指屈曲相连。春生秋熟味如锡蜜。以此木作屋。则一室之酒皆淡。其意可思。凡酒伤各经者。俱宜加用。中酒呕恶头痛。脉弦大。或弦滑。以二陈汤。加姜炒黄连、山栀、苏叶、干葛。煎成。加姜汁热服。酒积痛泄黄沫者。

　　以酒蒸大黄作丸服。或用香连丸。加大黄最效。其余调摄。六君子汤、半夏茯苓汤。或理中汤。俱加干葛。或缩脾饮。随人虚实选用。

　　伤酒选方二陈汤（方见痰症） 四苓散（方见湿症） 理中汤（方见中寒） 益元散（方见暑症）

　　葛花解酲汤（东垣） 治酒食太过。呕吐恶心。胸闷溺涩。

　　赤苓（一钱半） 葛花（五钱） 白术（二钱） 人参 橘皮 猪苓（各一钱半） 木香（五分） 神曲 泽泻（各一钱） 豆蔻 砂仁 青皮（各一钱） 生姜（七片）

　　末之。每服三钱。白汤调下。

　　半夏茯苓汤（和剂）

　　半夏 茯苓（各二钱五分） 生姜（五片）

　　水煎服。

　　缩脾饮（和剂） 治恶心烦渴。

　　砂仁 乌梅肉 草果（煨去壳） 炙甘草（各四两） 干葛 白扁豆（炒各二两）

　　每服四钱。水一碗。煎八分服。

　　丹溪方 治酒积作痢。下血不止。成藏毒。病脉滑而有力。见内热实症者。

　　苍术 枳壳（各一钱） 当归 槐花（各一钱半） 地榆 干葛（各二钱） 炙甘草（三分） 黄连（五分）

　　水煎。食前服。戒酒可愈。

　　附简易法 酒后发厥。四肢俱冷。不省。先以姜汤灌下。然后服药。不可即投寒剂。凡大醉不省。用生熟汤浸身。则汤皆酒气而苏。烧酒醉死。急以新汲水浸其发。又以青布浸湿贴胸背。仍以盐调井水细细灌之。至苏乃已。

　　伤酒食停滞不快。以盐花擦牙。温汤漱下。实时通快。酒积作痛。以官料酒药炒研。空心。汤调下二钱。

　　三服可效。

　　益脾丸 古云。服此饮酒不醉。亦好事之说。备之参考。

　　葛花（二两） 小豆花（一两） 绿豆花（一两） 木香（二钱五分） 草豆蔻（一两）

　　蜜丸。夜饮。津下五丸。

　　脾气虚衰。色欲伤肾。每每饮酒不化。精神潦倒异常。呕泻不食者。竟以独参汤浓煎呷之。

　　卷之二　内因门

　　郁症

　　大意气血冲和。百病不生。一有怫郁。百病生焉。（丹溪）郁者。结聚而不得发越也。当升不升。当降不降。当变化不得变化。（医鉴）故有病久而生郁者。亦有郁久而生病者。或服药杂乱而成者。

　　内因郁乃滞而不通之义。或七情之抑遏。或寒暑之交侵。而为九气怫郁之候。或雨雪之浸淫。或酒食之积聚。

　　而为留饮湿郁之候。（汇补）其因有六。气血湿热痰食是也。然气郁则生湿。湿郁则成热。热郁则成痰。痰郁而血不行。血郁而食不化。六者。又相因也。（丹溪）

　　外症气郁胸满胁痛。噫气腹胀。痰郁胸满喘促。起卧倦怠。血郁能食肢倦。溺淋便赤。食郁嗳酸作胀。恶食痞硬。

　　湿郁关节重痛。首如物蒙。遇阴则甚。热郁目蒙溺涩。口干烦躁。遇暖便发。（戴氏）

　　五脏郁症有本气自郁而生病者。心郁昏昧健忘。肝郁胁胀嗳气。脾郁中满不食。肺郁干咳无痰。肾郁腰胀淋浊。不能久立。胆郁口苦晡热。怔忡不宁。（汇补）

　　七情郁症七情不快。郁久成病。或为虚怯。或为噎膈。或为痞满。或为腹胀。或为胁痛。女子则经闭堕胎。带下崩中。可见百病兼郁如此。（何氏）

　　脉法郁脉多沉。在上见于寸。在中见于关。在下见于尺。又郁脉或结或促或代。盖血气食积痰饮。一有留滞于其间。脉必因之而止矣。（脉经）

　　总治郁病虽多。皆因气不周流。法当顺气为先。开提为次。至于降火化痰消积。犹当分多少治之。（汇补）

　　郁宜调中治郁之法。多以调中为要者。无他。盖脾胃居中。心肺在上。肾肝处下。四脏所受之邪。过于中者。中气常先受之。况乎饮食不节。寒暑不调。停痰积饮。而脾胃亦先受伤。所以中焦致郁恒多也。治宜开发运动。鼓舞中州。则三阴三阳之郁。不攻自解矣。（汇补）

　　郁分五行五行之理。木性条达。火性发扬。土性冲和。金性清肃。水性流通。一有怫郁。失其性矣。（滑氏）故木郁达之。火郁发之。土郁夺之。金郁泄之。水郁折之。然调其气。过者折之。以其畏也。所谓泻之。（内经）

　　木郁治法胁胀满。目赤暴痛。此木郁也。治宜达之。达者。通畅之义。如怒动肝气。火因上炎。治以苦寒辛散而不愈者。则用升发之品。加厥阴报使之药以从治之。又如久风入中为飧泄。及清气在下为飧泄者。则用轻扬之剂举而升之。又如木实为病。脉弦而急。用降气苦寒不愈者。则吐以提之。使木气舒畅。则痛自止。此皆达之之法也。

　　火郁治法咳嗽痰喘。风疹潮热。此火郁也。治宜发之。发者。汗之也。升举之也。如腠理外闭。邪热怫郁。则解表取汗以散之。又如生冷抑遏。火郁于内。非苦寒降沉之剂可治。则用升浮之品。佐以甘温。顺其性而从治之。势穷则止。此皆发之之义也。

　　土郁治法食滞中焦。痰凝脾藏。热壅肠胃。皆土郁也。治宜夺之。夺者。攻下也。劫而衰之也。如邪热入胃。用咸寒以攻下之。如中满腹胀。湿热内甚。其人壮实者。则亦攻下之。其或势甚而不能顿除者。则劫夺其势而使之衰。

　　又如湿热为痢。非轻剂可已。或行或通。以致其平。皆夺之之义也。

　　金郁治法癃闭气喘。胀满不眠。皆金郁也。治宜泄之。泄者。渗泄而利小便。疏通其气也。如肺受火烁。化令不行。致水源郁而渗道闭者。宜清肃金化。滋以利之。又如肺气 郁。胸满仰息不得卧下。非利肺气不足以疏通之。

　　此皆泄之之法也。

