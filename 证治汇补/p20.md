<!-- { "loadSidebar": true } -->
　　饮食少进。又血虚午后发热至晚微汗乃解。此似疟非疟也。若误投疟治。必危。久而成瘵。舍补奚为。（汇补）

　　疟母凡疟经年不瘥。谓之老疟。或食积痰涎瘀血结成痞块。藏于腹胁。作胀且痛。令人多汗。乃疟母也。此荣卫虚损。邪气留着。宜养正气。终当自化。设误为攻削。必至中满。慎之。（汇补）

　　为热为寒人身之中。卫气居外。营血居内。阳邪与荣争。而邪火发于外。则为热。阴邪与卫争。而正气退于内。则为寒。

　　表邪多则寒多。里邪多则热多。表里相半。寒热相争。诸疟惟劳伤食积痰火。则寒已复热。热已复寒。谓之寒热相并。（入门）外有瘅疟。但热不寒者。乃邪并于表。则阳盛阴虚。阴虚生内热。阳盛生外热。而中外皆热也。牝疟。但寒不热者。乃邪并于里。则阴盛阳虚。肠虚生外寒。阴盛生内寒。而中外皆寒者。一定之则也。（汇补）

　　阳分阴分大抵一日一发。及午后发者。邪在阳分。易已。间日发。及午后夜间发者。邪在阴分。难已。若间一日。连二日发。或日夜各一发者。为阴阳俱病。（杂着）阴分多而阳分少。则其发日远。阳分多而阴分少。则其发日近。甚则内外失守。真邪不分。休作无时也。（汇补）

　　连发间发受病重者。邪气内薄于阴分。阴为脏。其邪深。横连募原。募原者五脏空穴之总名。在背为阳为募。在腹为阴为原。其道远。其气深。邪内居之。不能与正气并行。故间日蓄积乃发。（入门）其有三日一发者。乃三阴经疟。其病更深。发于子午卯酉者。少阴经也。辰戌丑未者。太阴经也。寅申巳亥者。厥阴经也。（丹溪）

　　日轻日重时日支干之衰旺。每于人身有相关。盖甲丙戊庚壬。天时之阳也。乙丁己辛癸。天时之阴也。疟久食减。胃中之正气已孤。而邪去未尽。是以值阳日助正。而邪不能胜正则轻。值阴日助邪。而正不能胜邪则重。（汇补）

　　日发夜发受病轻者。邪气外舍于阳分。阳为腑。其邪浅。客于腠理。与卫气并行。故一日一发。发有昼夜之殊。因卫气昼行于阳。夜行于阴。此气得阳而外出。故发于日间。荣卫昼行背与脊故也。得阴而内薄。故发于暮夜。荣卫夜行胸与腹也。

　　移早移晏邪气客于风府。循膂而下。卫气一日一夜。大会于风府。其明日下一节。故其作也晏。其出于风府。日下一节。二十五日下至 骨。二十六日入于脊内。注于伏膂之内。其气上行。九日出于缺盆之中。其气日高。故作日益早也。（内经）所以正气胜而外出。则移早。为轻。邪气胜而入内。则移晚。为重。（汇补）

　　脉法疟脉自弦。弦数多热。弦迟多寒。弦虚宜补。弦紧宜汗。弦而浮大可吐。弦而实紧可下。微弱为虚。代散则死。

　　如六脉迟缓者。将自愈。

　　治法无汗须发汗。散邪为主。有汗当敛汗。扶正为先。（心法）邪疟及新发者。可汗吐下。虚疟及久病者。宜补气血。

　　稍久而正虚邪滞者。宜一补一发。若深入于阴分者。宜先升后汗。至如邪乘虚入。则宜以发散祛其客邪。

　　然后扶培胃气。痰食气滞。则先以消导散其壅滞。然后渐补脾元。（汇补）

　　避其锐气方其盛时。必毁。因其衰也。事必大昌。（内经）凡疟方发之时。不可服药。须于未发两时之先。否则药病交争。

　　转深为害。（汇补）

　　截宜权变数发之后。曾经汗解。可商截法。久则中气愈虚。病邪愈深。设或脉尚紧盛。邪气方锐。未可轻截。恐补住邪气。变生他患。（汇补）

　　截后宜补截而不愈。不可再截。恐损其气。宜分昼发夜发。寒热多少。以和解之。久则脾气虚衰。须服养脾祛痰之药。

　　脾气一盛。自然平复。（大全）

　　疟病死症凡疟至吐泻不食。肿胀归腹者。不治。亦有峻补参、 而获生者。亦仅百中之一二也。（汇补）

　　用药主以二陈汤。合柴胡汤。因寒。加羌活、苏叶。因暑。加黄连、香薷。因湿。加苍术、浓朴。因瘴。加菖蒲、藿香。

　　因食。加山楂、麦芽。因痰。加枳实、胆星。头疼。加川芎。胸满。加枳壳。口渴。加知母。甚加石膏。去半夏。呕吐。

　　加藿香。大抵外感寒多。非草果、浓朴不能温散。热多。非柴胡、黄芩不能清解。阳疟无汗。须用苍术、葛根。阴疟无汗。须用升麻、柴胡。阳疟多汗。敛以参、术、黄 。阴疟多汗。敛以归、芍、乌梅。阳疟三四发后不愈者。截以不二饮。阴疟数十发不愈者。提以补中益气汤。加白蔻仁以分邪正而疟自止。脾虚多热者。清脾饮。胃虚多寒者。人参养胃汤。其间日发。连两日发者。八珍汤大补气血。若微寒微热不能遽除。是正气已虚。邪气亦尽。加柴胡、黄芩鳖甲。于补荣卫药中。寻当自愈。

　　疟疾选方清脾饮（简易） 治疟疾热多寒少。口渴溺赤。脉弦数者。脉滑有力。用苍术。脉濡无力。用白术。

　　青皮 浓朴（姜炒） 草果 柴胡 黄芩 茯苓 半夏 甘草（炙各七分） 姜 枣不二饮 治疟在阳分。三四发后。人壮可截者。

　　柴胡 黄芩 常山 知母 芍药 槟榔 青皮 甘草水酒各一碗煎。露一宿。五更时服。忌热茶汤饭一日。

　　驱疟散（和剂） 治疟疾热少寒多。自汗肢冷。脉弦迟者。

　　前胡 柴胡（各八分） 桂心 桔梗 浓朴 半夏（各六分） 黄 干葛 甘草（各四分） 姜 枣人参养胃汤 治虚疟食少诸症。

　　草果 人参 茯苓（各五分） 甘草 橘红（各八分） 浓朴 苍术 半夏（各一钱） 藿香（五分）

　　寒多。加干姜、桂枝。热多。加柴胡、黄芩、生姜、乌梅。水煎。

　　芎归鳖甲汤 治劳疟表虚里损。真元未复。疾虽暂可。少劳复作。

　　川芎 当归 鳖甲 茯苓 青皮 陈皮半夏 芍药（等分）

　　生姜、乌梅煎。

　　四兽饮即六君子汤加草果、乌梅、生姜、大枣。

　　黄 鳖甲汤黄 （中） 鳖甲（下） 何首乌（上） 陈皮（下）

　　柴胡养阴汤柴胡（上） 当归（中） 陈皮（中） 知母（下）

　　疟母丸青皮 桃仁 红花 神曲（各五钱） 三棱 蓬术 海粉（各七钱） 鳖甲（醋制一两） 香附（醋炒八钱） 麦芽（五钱）

　　神曲糊丸。以补药送下。

　　小柴胡汤（仲景） 治疟往来寒热。

　　柴胡 黄芩 半夏 人参（各一钱） 甘草（五分）

　　姜枣煎。加丹皮、山栀。名加味小柴胡汤。加石膏、知母。名柴胡白虎汤。

　　藿香正气散（方见似中风） 补中益气汤 八珍汤 六君子汤（三方俱见中风） 平胃散（方见暑症）

　　卷之三　外体门

　　斑疹

　　大意斑属三焦无根之火。疹属心脾湿热之火。其上侵于肺。则一也。（入门）

　　内因热则伤血。血热不散。里实表虚。出于皮肤而为斑也。（明理论）

　　外候斑势掀发微肿。有色痕而无头粒。小者如芝麻。大者如芡实。轻者如星布。重者如锦纹。其赤色者。胃热也。

　　紫黑者。胃烂也。（例略）或有青蓝色者。见则不治。要知赤斑。半死半生。黑斑。九死一生。（正传）针头稠密者凶。

　　喘促自汗者死。气实足暖者易治。气怯足冷者难医。自胸腹散四肢者可治。自四肢入于腹者不治。将发之先。先自吐泻者吉。既发之后。久泻不止者凶。（汇补）

　　外感发斑有伤寒发斑。有时气发斑。有阳毒发斑。有温毒发斑。四症之中。温毒为重。皆因热邪在表。不当下而下之。

　　乘虚入胃。或热邪在里。胃热不泄。二者皆能发斑也。（三因）初起。必有头疼身热之表症。先宜辛凉彻其表。

　　后用寒凉清其中。（入门）

　　内伤发斑内伤发斑。轻如蚊迹。多在手足。初起无头疼身热表症。（入门）乃劳役过度。胃气虚极。一身之火。游行于外。

　　或他症汗吐下后。中气虚乏。余邪无所归附。散于肌表。宜补宜降。不可妄行凉药。大建中汤。（指掌）

　　阴症发斑阴症发斑。亦出胸背手足。但稀少而淡红。如蚊迹之状。此名阴斑。终不似阳斑之红显。因肾气太虚。阴盛于下。迫其无根之火。聚于胸中。上熏肺分而为斑。若误作热症而用凉药者。非。宜调中汤温胃。其火自降。

　　而斑自退。（指掌）

　　发疹内因疹属热与痰在肺。发则痒 不仁。多兼风湿之殊。（心法）

　　发疹外候疹有豆粒。或如粟米。或如蚊迹。或随出随没。或没而又出。红靥隐密皮肤。不透出者。为瘾疹。颗粒显透皮肤为痧疹。初起必兼鼻塞流涕。声重咳嗽。头疼胸闷。发热自汗。更有风邪拥肺。气急鼻煽。咳不能卧。先用润肺利邪之品。后变潮热。而头不疼。胸已快。惟咳嗽气急如故。此因本气素虚。肺邪虽解。而阴火乘旺也。

　　脉大者。宜滋阴清肺。断不可误投参、 酸敛。以致不救。（汇补）

　　赤白瘾疹赤疹因热。燥气乘之。稍凉则消。白疹因寒。冷气折之。稍暖则消。似白似赤。微黄隐于肌肉之间。四肢重着。

　　此脾经风热挟湿也。多因沐后感风。与汗出解衣而得。（入门）

　　脉法斑疹郁热。或伏或绝。或细或散。斑疹热盛。阳浮而数。阴实而大。大率洪数有力者生。沉小无力者死。

　　治法疹宜凉解。斑宜清火。痒者祛风。痛者清热。（绳墨）又斑疹并出者。不可纯用风药。恐变痰嗽渴呕疮疡。（汇补）

　　用药外感斑势未透。升麻玄参汤发之。已透。人参化斑汤清之。内伤发斑。调中益气汤敛之。风热发疹。消风百解散散之。疹毒未解。鼠粘子汤清之。脾家风湿发疹。用黄瓜水调伏龙肝散服。

　　外治法凡斑欲出未透。用干葛、蝉蜕、苏叶煎汤揩之。或葱白擦。或姜汁喷。使斑势掀发为度。

　　又法 痧疹发不出。气急鼻煽者。用芫荽捣烂。同酒浆研匀。热揩头面胸背。盖暖自愈。内服西河柳。阴干。

　　大剂与之。名曰独胜散。

　　斑疹选方人参化斑汤 治外感阳实发斑。势如锦纹。

　　人参（一钱） 知母（二钱） 石膏（五钱） 甘草（一钱） 粳米（一撮）

　　水煎。

　　升麻玄参汤 治外感热甚发斑。隐隐未透。

　　升麻 玄参 干葛 甘草（等分）

　　水煎。

　　调中益气汤 治内伤胃气虚而邪火为斑。

　　黄 人参 甘草 当归 白术（各五分） 白芍 柴胡 升麻（各三分） 橘皮 五味（三粒）

　　水煎服。

　　调中汤 治阴斑。

