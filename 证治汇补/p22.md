<!-- { "loadSidebar": true } -->
　　脉法脉洪大者。易治。微细者。难治。又脉乍出者。死。（脉经）

　　治法大法。宜调中健脾。脾气实。自能升降营运。则水湿自除。此治其本也。（丹溪）

　　分治六法治水之法。行其所无事。随表里寒热上下。因其势而利导之。故宜汗。宜下。宜渗。宜清。宜燥。宜温。六者之中。

　　变化莫拘。（汇补）

　　治分阴阳阳水。宜辛寒散结行气。苦寒泻火燥湿。阴水。宜苦温燥脾胜湿。辛热导气扶阳。（入门）

　　治分汗渗身有热者。可汗。身无热者。可利。肌肤痛者。可汗。溺赤涩者。可利。腰上肿者。可汗。腰下肿者。可利。所谓开鬼门。洁净府。上下分消之也。（汇补）

　　湿热宜清湿者土之气。土者火之子。故湿每生热。热亦成湿。母子相感。气之变也。故湿热太盛。火势乘脾而肿者。宜清心火。降肺金。俾肝木有制。脾无贼邪之患。清浊营运。湿热气化。而渗道又且开通。其败浊之气。清者复回而为气为血为津液。浊者在上为汗。在下为溺以渐去矣。（丹溪）

　　寒湿宜温水虽制于脾。实则统于肾。肾本水藏。元阳寓焉。命门火衰。不能自制阴寒。温养脾土。则阴不从阳精化为水。故水肿有属火衰者。外症肢体肿胀。手足并冷。饮食难化。大便泄泻。呼吸气冷。此真阳衰败。脾肺肾俱虚。（立斋）法当暖中州。温下焦。俾少火生气。上蒸脾土。元阳复而阴翳消。三焦有所禀命。决渎得宜。水道自通。（必读）

　　阴虚宜补肾者。胃之关。关门不利。聚水生病。故水肿有属阴虚者。肺金不降而浮肿。其症腹大脐肿。腰痛足硬。小水短涩。咳嗽有痰。不得卧倒。面赤口渴。但饮食知味。大便反燥。此水附龙起。相火溢水故也。宜滋阴补肾。兼以保肺化气。（准绳）

　　邪实当攻有外触怒气。内伤饮食而肿者。盍肝常有余。触怒则益旺而伤脾。脾愈不足。伤食则不运而生湿。湿热太盛。郁极而发。上达于头。下流于足。中满于身之前后。浮肿如匏。坚实如石。寒冷如冰。坐卧不得者。最难论治。本当利便。然内而膀胱。外而阴囊。相连紧急。阻塞道路。苦无一线之通。病何由去。必开其大便。以逐其水。随下而随补。则邪去而正无损。渐为调理。庶可得生。（寓意章）

　　渗忌太过治湿当利小便。虽为常法。然执此一说以治虚症。往往多死。盖脾气虚败。愈下愈虚。虽劫效目前。而正气阴损。（丹溪）

　　水肿禁法水肿初起。其势方锐。最忌甘温助湿作满之药。尤戒针刺。犯之流水而死。当绝酒色。却盐酱。戒忿怒。以全太和。否则不治。（入门）

　　水肿死症先腹胀而后散于四肢者。可治。先肢肿而后归于腹者。难治。若唇黑耳焦。人中胀满。背平肉硬。赤肿如绯。

　　腹多青筋。阴囊无纵。五谷不化。大便滑泻者。俱危。又面黧黑者。肝绝。掌无纹者。心绝。神阙突者。脾绝。缺盆平者。肺绝。涌泉平者。肾绝。断绝饮食者。死。胃气已亡也。又股间出水者。死。脾伤KT 破也。（汇补）

　　水肿用药主以四苓散。加苍术、木香、陈皮、浓朴、枳壳、姜皮。阳水。加黄芩、山栀、防己。阴水。加椒目、干姜、肉桂。

　　肿在上。加苏叶、防风汗之。肿在下。加木通、木瓜利之。中满。加腹皮、浓朴泄之。便溺闭。加牵牛下之。肺气喘。

　　加葶苈泻之。气下陷。升柴提之。脾虚羸弱。加人参、白术补之。脉实便实者。用牵牛、甘遂、大戟、芫花泻之。脾肾两虚者。用金匮肾气丸救之。阳衰水冷者。术附汤主之。阴虚水溢者。地黄汤加门冬、五味主之。血瘀成水者。椒仁丸主之。虚弱泻利脬肿者。四君加减治之。

　　【附肺胀身肿】肺主皮毛。风邪入肺。不得宣通。肺胀叶举。不能通调水道。下输膀胱。亦能作肿。其症眼胞先肿。初起即喘急不卧。小腹无恙。宜清肺葶苈丸主之。

　　清肺葶苈丸葶苈（隔纸炒） 贝母（煨黄色） 木通（各一两） 杏仁 防己（各二两）

　　为末。枣肉丸。每服五十丸。桑白皮汤下。

　　水肿选方加减胃苓汤 统治水肿。随症虚实寒热加减用之。

　　苍术 茯苓 大腹皮 猪苓 陈皮 泽泻 浓朴 砂仁 桑皮水煎。加生姜皮三分。实滞。减去白术。虚寒。加肉桂。

　　金匮肾气丸 治脾肾两败。水溢于外。土囚于中而成水肿。（方见湿症）

　　复元丹（三因） 治脾肾俱虚。发为水肿。四肢浮。心腹坚。小便不通。

　　附子（炮） 南木香（煨） 茴香（炒） 川椒（炒） 浓朴（炒） 独活 白术（炒） 桂心 陈皮 吴萸（炒各一两） 泽泻（半两） 肉豆蔻槟榔（各半两）

　　为末。糊丸桐子大。每服五十丸。紫苏汤下。

　　实脾散（济生） 治阴水发肿。

　　白术 茯苓 木香 浓朴（姜炒） 炮姜 陈皮 大腹皮 草果 木瓜（去穣） 附子（炮各一两） 甘草（五钱炙）

　　加姜、枣。水煎。

　　四将军汤 人壮病实。便闭可下者。先攻后补。

　　甘遂（下） 大戟（下） 苦葶苈（中） 大黄（上）

　　水煎服。待大便行二三次后。用实脾调气丸白术（上） 陈皮（中） 人参（中） 神曲（下）

　　水丸。米饮送下二钱。

　　牵牛散 治脾湿太过。遍身浮肿。喘不得卧。腹胀如鼓。大便不溏。小便涩滞。

　　黑牵牛 白牵牛（各一两半生半炒） 大豆（一合） 白术（五钱） 甘遂（二钱五分）

　　为末。米饮调下三钱。以利为度。

　　琥珀丸（秘方）

　　沉香（镑） 木香 乳香（箬上炙） 没药（各三钱箬上炙） 琥珀（一钱半研） 白丑（六钱生用）

　　黑丑（一钱六分去头末一半生用一半用牙皂水浸） 槟榔（一两一半生一半用牙皂煎汁浸焙熟）

　　上为末。牙皂水打糊为丸。每服二钱七分。砂糖汤下一服。稍行其水。即服补剂二三帖。再下琥珀丸一服。又去水后。仍复补剂二三帖。以行尽水为度。

　　椒仁丸 治水气太盛。泛滥皮肉。挟血化瘀而成水肿。

　　椒仁 甘遂 续随子 附子 郁李仁 黑牵牛 五灵脂 当归 吴萸 延胡索（各五钱） 芫花（一钱） 石膏青（十枚） 斑蝥（十个） 胆矾 人言（各一钱）

　　上末之。糊丸如豌豆大。每服一丸。虚者人参汤下。

　　快捷方式方 用大戟、牵牛各一两。大枣二斤同煮。去药食枣。又法。用田鸡和黄瓜煮食亦好。

　　外治法 用商陆根打烂。入麝香少许。贴脐中。外以绵裹暖。引水下行。又用蝼蛄劈作四块。分上下左右烘脆。研末和入药中。术家以此称奇。终非正法。又法。用田螺、大蒜、车前草研为膏。作大饼。敷于脐上。

　　使从便旋出。数日可愈。

　　卷之三　外体门

　　破伤风

　　大意破伤风由伤处着邪。传播经络。荣卫不得宣通。怫郁之气。遍行身体。热盛生风而成风象。（医统）

　　内因破碎小恙。视为寻常。卒遇风邪。渐变恶候。有因疮口未合。失于调理。而为风邪所乘者。有因白基易长。疮口遽合。不得宣泄。热极生风者。或因淋洗过多。或因艾火灼灸。热毒妄行。乘虚内攻者。（汇补）

　　外候凡金疮伤处。胀闷无汗者。中风也。边出黄水者。中水也。并欲作 。其在表也。振寒善欠。摇头斜视。角弓反张。筋脉挛急。为中寒也。寒热更作。涎唾稠粘者。为入里也。舌强惊惕。口噤切牙。胸臆满塞。便浊秘涩。为入阴也。身凉自汗。伤处反陷者。毒瓦斯内走也。（汇补）

　　破伤重症初虽在表。旋即入里。非若伤寒郁热不解而传里也。但伤寒气血未耗。邪入少缓。此症气血外亡。内已空虚。邪入甚速。比伤寒更重。（汇补）

　　死症若头面青黑。须臾数发。汗雨如珠。脉散无根。为入脏者死。又痛不在伤处。而在经络者死。又服发汗药后。

　　前症不退。伤处不高。渐醒渐昏。时发时止。口噤不开。声音不出者。终为死候。（汇补）

　　脉法浮而无力者。太阳也。长而有力者。阳明也。弦小而急者。少阳也。（医统）

　　治法治分汗下和解三法。初见表症。宜辛热治风。冲开结滞。邪在半表里。宜和解兼以祛风邪。传里症。宜寒凉下其郁热。若伤处出血过多者。又不可专执汗下。以致荣血愈亏。宜滋阴养血。仍用按摩引导。勿令口噤。（汇补）

　　用药表症无汗。羌活防风汤。表虚自汗。白术防风汤。半表半里症。寒热不止者。小柴胡加蝉蜕、荆芥。里症便秘者。大芎黄汤。里症搐搦者。江漂丸。表里盛者。防风通圣散。荣血虚者。当归地黄汤。入阴分者。其毒内走。用万灵丹发汗。令风邪外出。次以玉真散贴患上。得脓为效。如伤处不起发。外症不退者。危。

　　破伤风选方羌活防风汤 治破伤风表症无汗。脉浮数紧者。

　　羌活 防风 川芎 当归 芍药 本（各八分）

　　甘草（八分） 细辛 地榆（各四分）

　　热盛。加芩、连四分。便闭。加大黄一钱二分。自汗多。加白术一钱。

　　九味羌活汤 治表里见症。

　　羌活 防风 苍术（各八分） 细辛（五分） 川芎 白芷 生地 黄芩 甘草（各六分）

　　白术防风汤 治服药已过。脏腑已和。自汗多者。

　　白术 黄 （各一钱） 防风（二钱）

　　水煎。

　　小柴胡汤（方见疟症） 防风通圣散（方见火症）

　　大芎黄汤 治破伤风脏腑秘。小便赤。自汗不休。知无寒也。用此下之。

　　川芎（一钱） 黄芩（二钱半） 羌活（一钱半） 大黄（三钱）

　　水煎。

　　江漂丸 治破伤风惊而发搐。脏腑秘热在里者。

　　江漂（炒） 左盘龙 僵蚕（野鸭粪炒各五钱） 雄黄（水飞一钱） 蜈蚣（一对）

　　加巴霜五钱。烧饭为丸。朱砂为衣。丸桐子大。每服二十丸。未下再进。以利为度。

　　当归地黄汤即四物汤加秦艽、钩藤、天麻、防风。

　　玉真丹 治破伤风牙关紧急。角弓反张。甚则切牙缩舌。

　　南星 防风 白芷 天麻 羌活 白附子等分为末。每服二钱。热酒调服。更敷伤处。甚者三钱。童便调服。虽内有瘀血昏死。心腹尚温者亦效。若为风犬所咬。便用漱口水洗净。搭伤处亦效。

　　万灵丹 治疮毒初起。脉沉实。及服汗药后。毒瓦斯在里不尽者。

