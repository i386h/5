<!-- { "loadSidebar": true } -->
　　疰痛卒感恶忤尸疰。素虚之人。挟肾经阴气上攻。神昏卒倒。痛则引背。伛偻素实之人。挟肾经阴火上冲。心痛彻背。（入门）昏愦妄言。（汇补）

　　饮痛水停心下。心火畏水。不能自安。惕惕然引痛。或如针刺。恶心烦闷。时吐黄水。按之有声。（汇补）

　　死症有心痛者。卒然大痛。如有刀割。汗出不休。舌强难言。手足青至节。旦发夕死。夕发旦死。（医统）

　　心痛分辨心痛在岐骨陷处。胸痛则横满胸间。胃脘痛在心之下。（准绳）

　　脉法心痛者。脉必急。痛甚者。脉必伏。又热则数。痰则滑。瘀则涩。虚则濡。外寒则紧。内寒则迟。沉细者生。弦长者死。

　　大凡痛甚者。脉必伏。且有厥冷昏闷自汗寒热之症。切不可疑为虚寒。即投温补。宜究病因而施治。方为无失。

　　治法久病无寒。新病无热。初病宜温宜散。久痛宜补宜和。（机要）

　　治分寒热外因寒气郁遏元阳。初宜温散。久则寒郁成热。治宜清解。内因郁气者。始终是热。只宜苦寒泻火。辛热行气为向导也。（入门）

　　治分虚实心痛满闷拒按便闭者。宜利。痛随利减。所谓通则不痛也，如病后羸弱。食少体虚。因劳忍饥而发。手按痛缓者。治宜温补。然喜按属虚。拒按属实。乃论其常耳。往往有阴寒凝结。亦令胀闷难按。必当温散。无任寒凉。（汇补）

　　急救法凡心腹痛。仓卒无药。急以盐置刀头。烧红。淬入水中。温和饮之。探吐。若痛攻走腰背。欲呕诸药不效者。二陈加苍术、川芎、山栀探吐之。或用明矾三钱为末。以生熟水调服。探吐痰涎。亦愈。（汇补）

　　用药主以二陈汤。痰加枳实、南星。食加山楂、麦芽。热加黄连、山栀。寒加干姜、浓朴。气加乌药、木香、香附。瘀加韭汁、桃仁、延胡索。虫加槟榔、楝根。疰加沉香、木香。虚加干姜、炒盐。饮加猪苓、灯心。便闭久结。加玄明粉。

　　古方治九种心痛。痰用导痰汤。食用保和丸。热用清中汤。寒用温胃汤。气用调气汤。血用手拈散。悸用妙香散。虫用万应丸。疰用苏合香丸。属虚者。加味归脾汤。认证投之。无不捷效。

　　【附胃脘痛】内因 胃之上口曰贲门。与心相连。故胃脘当心而痛。亦由清痰食积郁于中。七情九气触于内。是以清阳不升。浊阴不降。妨碍道路而为痛耳。（正传）

　　外候或满或胀。或呕或吐。或噎气。或吞酸。或不能食。或大便难。或泻痢不止。或面浮面黄。本病与客邪必参杂而见也。（必读）

　　治法大率气食居多。不可骤用补剂。盖补之则气不通而痛愈甚。（医鉴）若曾服攻击之品。愈后复发。屡发屡攻。渐至脉来浮大空虚者。又当培补。盖脾得补而气自运。痛自缓。此虚实之分也。（汇补）

　　用药 用药与心痛相仿。但有食积满痛者。用大柴胡汤攻下之。余参心痛用药。如克伐过多而痛者。宜六君子汤加木香。（汇补）

　　【附胸痛】胸中引胁下空痛者。肝虚也。引小腹病痛者。肾虚也。引背膊臂廉皆痛者。心火盛也。引胁肋髀外皆痛者。

　　胆木实也。有痰结者。有停饮者。有血瘀者。有气滞者。此皆实症也。惟作劳之人。胸痛引背。食少倦怠。遇劳频发。此为脾肺俱虚。宜培补元气。若夫怯弱咳嗽。引痛胸中云门中府者。须防肺痈之患。（汇补）

　　心痛选方二陈汤 统治心痛诸症。（方见痰症）

　　导痰汤 治痰痛心痛。

　　即二陈汤加枳实、胆星。

　　海蛤丸（丹溪） 治痰饮心痛。

　　海蛤烧为末。研极细。过数日。火毒散。用之。栝蒌仁带瓤同研。以蛤粉入栝蒌内。干湿得所为丸。每服五十丸。

　　保和丸 治食积心痛。（方见伤食）

　　清中汤（统旨） 治火症心痛。

　　黄连 山栀（各一钱） 陈皮 茯苓（各一钱半） 半夏（一钱） 甘草（七分）

　　草豆蔻（五分） 生姜（一片）

　　水煎。

　　术桂汤（东垣） 治寒湿所客。身体沉重。胃脘心痛。面痿黄。

　　桂枝 草豆蔻 半夏 炒曲（各五分） 白术（八分） 陈皮（一钱） 炙甘草（二分）

　　水煎服。

　　温胃汤（东垣） 治服寒药过多。致脾胃虚弱。胃脘作痛。

　　白蔻仁（三分） 益智仁 砂仁 浓朴 甘草 干姜姜黄（各二分） 人参（三分） 陈皮（七分）

　　水煎服。

　　调气汤 治气逆心痛。

　　香附（上） 乌药（中） 陈皮（中） 青皮（下） 砂仁（下） 甘草（下） 木香（下） 藿香（中）

　　水煎服。

　　手拈散（奇效） 治血瘀心痛。

　　延胡索 五灵脂 没药 草果（等分）

　　为末。每服三钱。热酒调下。

　　失笑散 治妇人心痛气刺不可忍。

　　五灵脂（净好者） 蒲黄（等分）

　　为末。每服二钱。用醋一勺熬成膏。再入水一盏。煎七分服。

　　妙香散（良方） 治心虚悸痛。精神恍惚。

　　人参 茯苓 茯神 山药 远志 黄 （各一钱）

　　桔梗 甘草（各五分） 木香（二分） 辰砂（三分） 麝香（一分）

　　为末。每服。温酒调下。

　　万应丸 治虫积心痛。

　　黑牵牛 大黄 槟榔（各八两） 雷丸 木香（各一两） 沉香（五钱） 糊丸。

　　苏合香丸 治疰心痛。（方见似中风）

　　归脾汤 治虚心痛。（方见中风）

　　大柴胡汤 治心脾胃脘积热。壅滞作痛而便闭者。

　　连理汤即理中汤加黄连。

　　一法。用香附醋炒为末。高良姜略炒为末。俱各收贮。因寒作痛者。用良姜二钱、香附一钱。因气心痛者。香附二钱、良姜一钱。和匀。以热米饮。和姜汁一匙。盐一捻。调服即止。

　　治九种心疼（家秘）

　　木香 生矾 胡椒（各一两） 共为末。捣黑枣肉为丸。每服一钱。姜汤下。地腊日合。

　　又方玄胡索 荔枝核（等分）

　　焙燥为末。每样一钱二分。砂糖汤下。

　　卷之六　腹胁门

　　腹痛

　　大意腹痛有三部。大腹痛者。属太阴脾。当脐痛者。属少阴肾。小腹痛者。属厥阴肝及冲任大小肠。各有五贼之变。七情之发。六气之害。五运之邪。（必读）

　　内因大腹痛。多食积寒邪。脐腹痛。多积热痰火。小腹痛。多瘀血及溺涩。（入门）

　　外候腹痛乃脾家受病。或受有形而痛。或受无形而痛。盖暴伤饮食。则胃脘先痛而后入腹。暴触怒气。则两胁先痛而后入腹。血积上焦。脾火熏蒸。则痛从腹而攻上。血积下部。胃气下陷。则痛从腹而下坠。伤于寒者。

　　痛无间断。得热则缓。伤于热者。痛作有时。得寒则减。因饥而痛者。过饥即痛。得食则止。因食而痛者。多食则痛。得便乃安。吞酸腹痛。为痰郁中焦。痞闷腹痛。为气搏中州。火痛肠内雷鸣。冲斥无定。痛处觉热。心烦口渴。虫痛肚大青筋。饥即咬啮。痛必吐水。痛定能食。气虚痛者。痛必喜按。呼吸短浅。血虚痛者。痛如芒刺。

　　牵引不宁。（汇补）

　　腹痛分辨痛而胀闷者多实。痛不胀闷者多虚。拒按者为实。可按者为虚。喜寒者多实。爱热者多虚。饱则甚者多实。

　　饥即闷者多虚。脉强气粗者多实。脉虚气少者多虚。新病年壮者多实。久病年高者多虚。补而不效者多实。攻而愈剧者多虚。病在经者脉多弦。大病在脏者脉多沉微。（必读）

　　死候脐下忽大痛。人中黑色者死。（丹溪）此中恶客忤也。（入门）

　　腹痛别症肠痈痛者。腹重而痛。身皮甲错。绕脐生疮。小便如淋。疝气痛者。大腹胀。小腹急。下引睾丸。上冲而痛。痧症痛者。或大吐。或大泻。上下绞痛。厥冷转筋。阴毒痛者。爪甲青。面唇黑。厥逆呕吐。身冷欲绝。积聚痛者。有形可按。痢疾痛者。后重逼迫。至于妇人腹痛。多有关于经水胎孕者。宜先审之。（汇补）

　　治法凡痛多属血涩气滞。宜甘以缓之。寒宜辛温消散。热宜苦寒清解。虚宜甘温调理。实宜辛寒推荡。在上者吐之。在下者利之。随其乘侮胜复。俱以开胃调脾为主。（汇补）

　　补法宜审表虚痛者。阳不足也。非温经不可。里虚痛者。阴不足也。非养荣不可。上虚痛者。脾胃伤也。非调补中州不可。下虚痛者。肝肾败也。非温补命门不可。临症之顷。最宜审谛。（汇补）

　　急救法或用炒盐。或姜渣。或麸皮炒热。绢包熨痛处。冷则再炒再熨。以愈为度。或用吐法亦可。

　　 用药主以二陈汤。加香附、苏梗等。寒加肉桂、木香。热加黄连、芍药。痰加枳实、苍术。食加山楂、麦芽。血瘀加归尾、玄胡索、桃仁、红花。气滞加浓朴、枳壳。虫加槟榔、使君子。气虚加人参、白术，大实大满者。以大黄、槟榔下之。大寒大虚者。以理中建中温之。血虚痛者。炮姜、芍药和之。

　　【附腹中窄狭】腹属坤土。位居中央。升心肺之阳。降肾肝之阴。情志不药。湿热交旺。腹中自觉窄狭。神昏性躁。饮食减少。

　　乃湿热痰火横格中州。以致升降失常者。比比然也。（汇补）

　　肥人多湿痰。宜二陈汤加苍术、香附。瘦人多湿火。宜二陈汤加黄连、苍术。虚人气血虚弱。宜六君子汤加芎、归。

　　【附小腹痛】小腹为至阴之位。厥阴所属。有沉寒下虚。有积热内郁。或忿怒所至。或房劳损伤。俾中上二焦清纯之气。

　　下陷于至极之地。郁久不舒。痛连阴器。久则元气愈虚。不能归复本位。所以痛无止耳。然肝主疏泄。不利峻补。总宜调和血气为主。（汇补）

　　气滞用四磨汤。血瘀用手拈散。寒郁以二陈汤。加干姜、吴萸、苍术、浓朴。热郁以四逆散。加黄连、山栀、香附、黄芩。沉寒以理中汤。加附子、肉桂、吴茱、茴香。气陷以二陈汤。加升麻、柴胡、干姜、当归。若醉饱行房。小腹胀痛。用当归、芍药、川芎、柴胡、青皮、吴萸、甘草之类。

　　腹痛选方二陈汤 统治腹痛诸症。（方见痰症）

　　大承气汤 治实满腹痛。（方见发热）

　　理中汤 治虚寒腹痛。（方见中寒）

　　建中汤 治腹痛喜按。（方见血症）

　　六君子汤 治腹痛泄利。（方见中风）

　　四逆散 治热郁腹痛。

　　柴胡 枳壳 芍药（等分） 甘草（减半）

　　水煎服。

　　顺气散 治气郁腹痛。

　　香附（上） 木香（下） 槟榔（下） 青皮（中） 陈皮（中） 浓朴（中）

　　苍术（上） 枳壳（中） 砂仁（上） 甘草（下）

　　生姜。水煎服。

