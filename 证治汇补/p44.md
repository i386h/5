<!-- { "loadSidebar": true } -->

　　蛔厥蛔厥者。其人素有食蛔在胃。又犯寒伤胃。或饥不得食。蛔求食而上攻。或外感症不应发汗而妄发其汗。

　　以致胃气虚寒。虫上入膈。舌干口燥。漱水不咽。烦躁昏乱。手足逆冷。不醒人事。甚至吐蛔。宜理中安蛔汤。

　　勿用甘草。勿食甜物。盖蛔得甘则动。得苦则安。得酸则静。亦有食填太阴。往往痛而吐蛔者。以温中化滞丸主之。（汇补）

　　厥分虚实厥有多端。须分阴阳虚实。如未厥前吐泻不渴。身凉蜷卧。及已发而脉迟。口出涎沫者。阴厥也。如未厥前便秘溺涩。口渴身热烦躁。及已发而脉数大。口中反干燥者。阳厥也。若厥而口噤牙闭者。实厥也。厥而口张自汗者。虚厥也。（汇补）

　　死症厥症身温汗出。入腑者吉。身冷唇青。入脏者凶。如手冷过肘。足冷过膝者死。指甲青黑者死。（绳墨）或醒或未醒。或初病或久病。忽吐出紫红色者死。如口开手撒。五脏绝症已见一二。惟大剂参、附。兼灸气海丹田。

　　间有活者。（汇补）

　　脉法寸脉沉大而滑。为痰气食厥诸有余之症。微濡而弦。为阴阳虚厥诸不足之症。大小无常。为尸厥。沉细无力。为蛔厥。（汇补）

　　治法治当降痰益气。温中健脾。热厥补阴。寒厥补阳。（汇补）

　　用药热厥。地黄汤。寒厥。桂附八味丸。煎厥。黄 人参汤加麦冬、五味。或地黄汤。薄厥。八味顺气散加减。痰厥。

　　温胆汤加竹沥、姜汁。尸厥。平胃散加木香、檀香。食厥。二陈汤加山楂、麦芽、砂仁、枳实。在上者吐之。蛔厥。理中汤加乌梅、花椒。气厥。乌药顺气散。血厥。加味八珍汤。阳厥。四逆散、白虎汤。阴厥。四逆汤、五味子汤。

　　【附急救法】男女涎潮于心。卒然中倒。当扶入暖室。正东端坐。作醋炭熏之。令醋气入鼻。其涎自退。轻者即醒。重者亦知人事。惟不可一点汤水入喉。使痰系心包。必成废人。初厥用生半夏末。或细辛、皂角、石菖蒲末。吹鼻取嚏。有嚏可治。（汇补）

　　【附暴死总断】按暴死者。卒然而倒。其因甚多。详于诸症。今复类举者。欲仓卒之际。辨症显然耳。如暴仆口噤。吐涎身温体暖脉虚者。中风也。二陈汤加天麻、钩藤。如腹痛额黑。手足收引。脉来沉迟。无气以息。中寒也。理中四逆汤。更灸开元。有本于阴虚。复遇暑途饥困劳役。暴仆昏绝者。此暑邪乘虚而犯神明之府。生脉散加香薷。

　　如有痰声者。名曰痰厥。此虚阳载痰上升也。四君子如竹沥、姜汁。切不可用二陈燥痰之剂。如行立之间。

　　暴眩仆绝。喉无痰声。身无邪热者。此阴虚而阳暴绝也。独参汤。如暴怒卒倒。身冷无涎污者。名曰气厥。六磨汤。如食后着寒着气而暴死者。名曰食厥。二陈汤探吐之。小儿多有此症。有大怒载血。瘀于心胸而暴死者。名曰血升。宜逐瘀行血。妇人产后经行。偶着恚怒多有之。如感臭秽瘴毒暴死者。名曰中恶。宜醋炭熏鼻。候醒。以藿香正气散调之。

　　或探丧入庙。或无人之室。或造天地坛场归来。暴绝面赤不语者。名曰尸厥。进药即死者。宜移患人东首。焚香北面礼拜。更行醋炭熏鼻。有伤寒新瘥。与妇人交。忽患小腹急痛。外肾搐缩面黑喘急冷汗自出名曰脱元有因大吐大泻后。卒然四肢厥冷。不省人事。名曰脱阳。俱宜急以葱白紧缚。切去两头。先用一头烧热放脐上。以熨斗熨之。使热气入腹。

　　后以参、附、姜汤救之。汗止喘息为可治。迟则无及矣。有男女交接而死。男子名走阳。女子名脱阴。男虽死。阳事犹然不倒。女虽死。阴户犹然不闭。有梦中脱泄死者。其阳必举。阴必泄。尸容尚带喜笑。为可证也。皆在不救。（汇补）

　　厥症选方五味子汤即生脉散加杏仁、陈皮、姜枣。

　　黄 人参汤黄 人参 白术 陈皮 甘草 当归 麦冬 五味 生地 黄柏 熟地 天冬八味顺气散即四君子汤加青皮、乌药、陈皮、香附。去白芷。

　　加味温胆汤即二陈汤加竹茹、枳实、山栀、黄芩。

　　加味平胃散即平胃散加木香、檀香、乌药、砂仁。

　　卷之八　下窍门

　　泄泻

　　大意湿胜则濡泻。（内经）脾土受湿。不能渗化。致伤阑门元气。不能分别水谷。并入大肠而泄泻。（指掌）泄者。大便溏薄。泻者。大便直下。略分轻重。总属脾虚。（汇补）

　　内因胃气和平。饮食入胃。精气则输于脾。归于肺。行于百脉而成营卫。若饮食起居内外之邪。伤于脾胃。传化失节。清浊不分。上升精华之气。反下降而为泄泻矣。（机要）

　　外候泄分五种。如脾泄。饮食不和。色黄。胃泄。腹胀注下。食则呕吐。大肠泄。食已窘迫。色白。肠鸣切痛。小肠泄。

　　溲涩。便脓血。小腹痛。大瘕泄。里急后重。数至圊而不能便。茎中痛。（难经）又有飧泄、肠垢、鸭溏、濡泄、滑泄之名。

　　飧泄者。湿兼风也。故恶风自汗。完谷不化。肠鸣脉弦。肠垢者。湿兼暑也，故稠粘垢秽。小水赤涩。烦渴脉数。

　　鸭溏者。湿兼寒也。故澄彻清冷。俨如鸭粪。溺白脉迟。濡泄者。湿邪自甚也。故泻多清水。肠鸣身重。溺短脉沉。滑泄者。湿胜气虚也。故所下不禁。大孔如竹筒。直出不止。又食积泄者。泻下腐臭。噫气作酸也。痰泄者。

　　或多或少。胸闷泻沫。火泄者。暴注下迫。焦黄秽臭。气泄者。腹常痞满。去不通泰。虚泻者。困倦无力。食减微溏。必兼体瘦。 泻者。停蓄饮食。数日一泻。必兼腹胀。肾泄者。五更腹痛。微响乃泄。必兼足冷。肝泄者。忿怒所伤。厥而面青。必兼胁满。交肠泻者。大小便易位而出。直肠泻者。饮食入口。少顷即泻。（汇补）

　　泻分久暴暴注下迫。食不及化。是无水也。溏泄日久。止发无恒。是无火也。（太仆）

　　腹痛分辨泻不腹痛者。湿也。泻白腹痛者。寒也。痛一阵。泻一阵。泄复涩滞者。火也。痛一阵。泻一阵。泻后痛减者。食也。腹中胀痛。泻不减者。肝气也。腹中绞痛。暴泻烦渴者。霍乱也。腹中绞痛。下无休时。去如蟹渤者。气食交并也。腹中觉冷。隐隐微痛。下如稠饮者。痰也。（戴氏）

　　寒热分辨热者。小便赤涩。烦渴。肛门热。谷食腐化。或虽不化。而色变焦黄。身能动作。手足温暧。寒者。小便清白。不渴。腹中冷。完谷不化。色亦不变。变亦白色。身懒动作。饮食不下。手足清冷。（河间）

　　肠鸣分辨湿多成五泻。肠走若雷奔。此寒湿之患。然亦有火势攻冲。抟击水气而鸣者。必兼腹痛。暴注下迫。肛门涩滞。小水色黄。非若湿症之腹不痛也。（汇补）

　　完谷分辨完谷不化。其因有四。曰气虚。曰胃寒。曰胃火。曰胃风。夫气虚胃寒。固不能传化矣。火者。火性急速。传运失常。即邪热不杀谷也。至于胃风者。肝风传脾。脾受其克。不能变化。名为飧泄。乃五泄之一也。（医统）

　　泄泻死症脉细。皮寒。少气。泄利前后。饮食不入。是谓五虚者死。其浆粥入胃。泄注止。则虚者活。（素问）

　　脉法泻脉自沉。沉迟寒侵。沉数火热。沉缓湿邪。沉虚滑脱。凡泄注沉缓弱小者生。浮大弦数者死。（汇补）

　　治法凡泻皆兼湿。初宜分理中焦。次则分利下焦。继以风药燥湿。久则升举元气。滑脱不禁。然后涩之。其间风胜。兼以解表。寒胜。兼以温中。虚弱补益。食积消导。湿则淡渗。火则清凉。痰则涌吐。陷则升提。随症而用。不拘次序。（汇补）

　　治审虚实下积如稠脓者。消化为上。去薄而小便短少者。利水为捷。若小便如常。不必再利。惟燥脾而已。如兼口渴。

　　则利水与燥脾。皆不可用。但审溺赤为有热。如溺短而色不变。则补益无疑也。（汇补）

　　郁结当开忧思太过。脾气结而不能升举。陷入下焦而泄泻者。宜开郁结。使气升而谷自化。（汇补）

　　郁热当清有肺热闭锢。咳嗽胸满。误服参、术。使肺中之热。回奔大肠而泻者。当先清肺金。然后和脾。（汇补）

　　泄泻忌用补虚不可纯用甘温。太甘则生湿。清热不可纯用苦寒。太苦则伤脾。兜涩不可太早。恐留滞余邪。淡渗不可太多。恐津枯阳陷。（必读）

　　用药主以茯苓、白术。加陈皮、半夏。湿加猪苓、泽泻。火加黄连、白芍。寒加炮姜、益智。风加防风、苍术。食加枳实、浓朴。食积加楂肉、麦芽。气虚加人参、黄 。气陷加升麻、柴胡。泄久脾虚。饮食难化。加参、 、神曲、麦芽、干姜。泄久肠滑。加肉果、诃子、木香。有夏月暴注水泄。用香薷散、益元散。有肾脾两虚。每朝五更洞泻。用四神丸、浆水散。有经年脾泻。用桂香丸、椒附丸。有痰积肺中。魄门不禁。用二陈加防风、桔梗探吐。有肺热移肠。下为肠癖。用黄芩、地骨皮、阿胶、百合、兜铃、甘草。有酒积作泻者。五更腹鸣作痛。泻下黄赤。此酒湿入脏所致。非肾虚者比也。宜四苓、葛花。或金匮泽泻汤加萆 之类。凡煎泻药。用甘澜水者。取其不助湿而益脾胃也。

　　（汇补）

　　泄泻选方白术茯苓汤 统治泄泻。

　　白术 茯苓 甘草胃苓汤即五苓合平胃散益元散（方见暑症） 理中汤（方见中寒）

　　香薷饮 治夏月暑泻（方见暑症）

　　四苓散 治清浊不分。因作泄泻。

　　茯苓 猪苓 白术 泽泻加桂。名五苓散。

　　白术散白术 芍药（各三钱） 炮姜（五钱） 甘草（二两）

　　每服二钱。水煎。

　　桂枝汤桂枝 白芍 白术（各五钱） 炙草（二钱）

　　每服五钱。水煎。

　　术附汤白术 附子 甘草连理汤即理中加茯苓、黄连。

　　五味子散 治肾虚人感阴气。而每泄于五更者。

　　五味（二两） 吴萸（五钱）

　　炒研末。每服二钱。陈米饮下。加补骨、肉果。名四神丸。

　　参附汤人参（一两） 附子（五钱）

　　每服五钱。加姜十片煎。

　　二神丸 治脾肾虚泄。五更肠鸣。

　　补骨脂（四两） 肉豆蔻（二两）

　　加五味子二两。吴茱萸五钱。名四神丸。

　　四柱散 济生治脏腑虚冷。真阳耗散。脐腹冷痛泄泻。

　　茯苓 附子 人参 木香（各一两）

　　每服三钱。姜五片。加肉果、诃子。名六柱散。活人方有白术。无诃子。

　　浆水散（洁古） 治脾土阴寒。水泻清冷。

　　半夏（二两） 良姜（二钱半） 干姜 肉桂 甘草 附子（各五钱）

　　为末。每服三钱。

　　椒朴丸（魏氏）

