<!-- { "loadSidebar": true } -->
　　图经曰：槐实，生河南平泽，今处处有之。其木有极高硕者。谨按《尔雅》槐有数种，叶大而黑者名 ，槐昼合夜开者名守宫槐，叶细而青绿者，但谓之槐，其功用不言有别。四月、五月开花，六月、七月结实，七月七日采嫩实，捣取汁作煎，十月采老实入药。皮、根采无时。今医家用槐者最多。春采嫩枝， 为黑灰以揩齿去 。烧青枝取沥以涂癣。取花之陈久者，筛末饮服以治下血。折取嫩房角作汤以当茗。主头风，明目，补脑。煮白皮汁以治口齿及下血，水吞黑子以变白发。木上耳，取末服方寸匕，治大便血及五痔，脱肛等。皆常用有殊效者。葛洪着扁鹊明目使发不落方：十月上巳日，取槐子去皮，内新罂中，封口三七日。初服一枚，再二枚，至十日十枚，还从一枚始，大良。刘禹锡《传信方》着硖州王及郎中槐汤灸痔法：以槐枝浓煎汤，先洗痔，便以艾灸其上七壮，以知为度。及早充西川安抚使判官，乘骡入骆谷，及宿有痔疾，因此大作，其状如胡瓜，贯于肠头热如 灰火，至驿僵仆。

　　主邮吏云：此病某曾患来，须灸即瘥。及命所使作槐汤洗热瓜上，令用艾灸至三、五壮，忽觉一道热气入肠中，因大转泻，先血后秽，一时至痛楚，泻后遂失胡瓜所在，登骡而驰。

　　雷公云：凡采得后，去单子并五子者，只取两子、三子者。凡使，用铜锤捶之令破，用乌牛乳浸一宿，蒸过用。食疗主邪气，难产，绝伤。春初嫩叶亦可食。主瘾疹，牙齿，诸风疼。

　　外台秘要疗蛔虫心痛。取槐树上木耳，烧灰末如枣许，正发和水服，若不止，饮热水一升，蛔虫出。千金方疗胎赤眼。取槐木枝如马鞭大，长二尺，作二段，齐头麻油一匙置铜钵中，旦使童子一人以其木研之至瞑止，令仰卧，以涂向眼 ，日三度，瘥。又方疗痔。七月七日采槐子，熟捣绞取汁，内铜器中盛，宅中高门上曝之二十日以上，煎成取鼠粪大，纳谷道中，日三。亦主 ，百种疮。又方古方，明目，黑发。槐子于牛胆中渍，阴干百日，食后吞一枚，十日身轻，三十日白发黑，百日内通神。又方治九种心痛。当太岁上，取新生槐枝一握，去两头，水三大升，煮取一升，顿服。又方治鼻气窒塞。以水五升煮槐叶，取三升，下葱、豉调和再煎饮。千金翼治蠼 疮。槐白皮醋浸半日，洗之，及诸恶疮。肘后方治内 。用槐白皮捣丸，绵裹纳下部中，得效。又方疗肠痔，每大便常下血。槐树上木耳取末，饮服方寸匕，日三服。百一方治中风，身直不得屈伸反复者。取槐皮黄白者切之，以酒或水六升，煮取二升，去滓，适寒温，稍稍服之。经验方治野鸡痔。用槐、柳枝煎汤洗痔上，便以艾灸之七壮。又方治下血。槐花、荆芥穗等分为末，酒调下一钱匕。梅师方治崩中或赤白，不问年月远近。取槐枝烧灰，食前酒下方寸匕。又方治痔有虫咬谷道痒，或下脓血多。取槐白皮浓煮汁，安盆坐汤之虚其谷道，令更暖，良久欲大便，当虫出，不过三度即愈。如用末，绵裹纳下部。食医心镜治野鸡痔下血、肠风，明目方：嫩槐叶一斤，蒸如造炙法，取叶碾作末，如茶法煎呷之。广利方治妊娠难产令易方：水吞槐子七枚，即出。广济方疗牙齿疼痛。取槐树白皮一握切，以酪一升煮，去滓，用盐少许，适寒温含之，日三易之。必效方疗阴疮及湿痒。槐树北面不见日处一大握，水二升，煮取一升洗之三、五遍，冷复暖，若涉远恐冲风，即以米粉粉之，即效。张文仲疗肠痔方：槐树上耳捣末，米饮服方寸匕，日三。又槐白皮一担，锉，以水煮令浓，脱衣入水中坐，冷更易，不过三用，虫出止。伤寒类要大热心闷者。

　　槐子烧末，酒服方寸匕。子母秘录：日月未足而欲产者。槐树东枝，令孕妇手把，即易产。

　　产宝疗崩中不止，不间年月远近方：槐耳烧作灰为末，以酒服方寸匕。太清草木方槐者，虚星之精，以十月上巳日采子服之。去百病，长生通神。

　　衍义曰：槐实，只言实，今当分为二。实本出荚中，若捣荚作煎者，当言荚也。荚中子，大

　　卷第十二

　　槐胶

　　主一切风，化涎，治肝脏风，筋脉抽掣，及急风口噤，或四肢不收，顽痹或毒风，周身如虫行，或破伤风，口眼 斜，腰脊强硬。任作汤散丸煎，杂诸药用之，亦可水煮和诸药为丸及作下药。（新定）

　　卷第十二

　　槐花

　　味苦，平，无毒。治五痔，心痛，眼赤，杀脏藏虫及热，治皮肤风并肠风泻血，赤白痢，并炒服。叶，平，无毒。煎汤治小儿惊痫，壮热，疥癣及疔肿。皮、茎同用。（新补 见日华子。）

　　图经文具槐实条下。

　　简要济众：治妇人漏下血不绝。槐花鹅不以多少烧作灰，细研。食前温酒服二钱匕。

　　衍义曰：槐花，今染家亦用。收时折其未开花，煮一沸，出之釜中，有所澄下稠黄滓，渗漉为饼，染色更鲜明。治肠风热，泻血甚佳，不可过剂。

　　卷第十二

　　枸杞

　　枸杞　味苦，寒。根大寒，子微寒，无毒。主五内邪气，热中消渴，周痹，风湿，下胸胁气，客热头痛，补内伤大劳嘘吸，坚筋骨，强阴，利大小肠。久服坚筋骨，轻身不老，耐寒暑。

　　一名杞根，一名地骨，一名枸忌，一名地辅，一名羊乳，一名却暑，一名仙人杖，一名西王母杖。生常山平泽及诸丘陵阪岸。冬采根，春夏采叶，秋采茎、实，阴干。

　　陶隐居云：今出堂邑，而石头烽火楼下最多。其叶可作羹，味小苦。俗谚云：去家千里，勿食箩摩、枸杞。此言其补益精气，强盛阴道也。箩摩一名苦丸，叶浓大，作藤生，摘之有白乳汁，人家多种之。可生啖，亦蒸煮食也。枸杞根、实，为服食家用，其说甚美，仙人之杖，远有旨乎。臣禹锡等谨按尔雅疏云：杞，一名枸 。郭云：今枸杞也。《诗·四牡》云：集于苞杞。陆机云：一名苦杞，一名地骨。春生作羹茹，微苦，其茎似莓，子秋熟，正赤，茎、叶及子，服之轻身益气尔。抱朴子云：家柴一名托卢，或名天精，或名却老，或名地骨。药性论云：枸杞，臣，子、叶同说，味甘，平。能补益精，诸不足，易颜色，变白，明目，安神，令人长寿。叶和羊肉作羹，益人，甚除风，明目。若渴，可煮作饮，代茶饮之。

　　白色无刺者良。与乳酪相恶。发热诸毒，烦闷，可单煮汁解之。能消热面毒。又，根皮细锉，面拌熟煮吞之，主治肾家风，良。又，益精气法：取叶上虫窠子，曝干为末，入干地黄中为丸，益阳事。主患眼风障，赤膜昏痛，取叶捣汁注眼中，妙。日华子云：地仙苗，除烦益志，补五劳七伤，壮心气，去皮肤、骨节间风，消热毒，散疮肿，即枸杞也。

　　图经曰：枸杞，生常山平泽及丘陵阪岸，今处处有之。春生苗，叶如石榴叶而软薄，堪食，俗呼为红菜头。其茎干高三、五尺，作丛。六月、七月生小红紫花。随便结红实，形微长如枣核。其根名地骨。春夏采叶，秋采茎、实，冬采根。谨按《尔雅》云：杞，枸 。郭璞云：今枸杞也。《诗·小雅·四牡》云：集于苞杞。陆机疏云：一名苦杞，一名地骨。春生，作羹茹微苦。其茎似莓。子秋熟，正赤。茎、叶及子服之，轻身益气。《淮南枕中记》着西河女子服枸杞法：正月上寅采根，二月上卯治服之；三月上辰采茎，四月上巳治服之；五月上午采叶，六月上未治服之；七月上申采花，八月上酉治服之；九月上戌采子，十月上亥治服之；十一月上子采根，十二月上丑治服之。又有并花、实、根、茎、叶作煎，及单笮子汁煎膏服之，其功并等。今人相传谓枸杞与枸棘二种相类，其实形长而枝无刺者，真枸杞也。

　　圆而有刺者，枸棘也。枸棘不堪入药，而下品溲（音搜）疏条注李当之云：子似枸杞，冬月熟，色赤。味甘、苦。苏恭云：形似空疏，木高丈许，白皮。其子，七月、八月熟。似枸杞子，味甘而两两相并。今注云：虽相似，然溲疏有刺，枸杞无刺，以此为别。是三物相似，而二物又有刺。溲疏亦有巨骨之名，如枸杞谓之地骨，当亦相类，用之宜细辨耳。或云：溲疏以高硕为别，是不然也。今枸杞极有高硕者，其入药乃神良。世传蓬莱县南丘村多枸杞。高者一、二丈，其根蟠结甚固。故其乡人多寿考，亦饮食其水土之品使然耳。润州州寺大井旁生枸杞，亦岁久。故土人目为枸杞井，云饮其水甚益人。

　　溲疏生熊耳川谷及田野丘墟地，四月采。古今方书鲜见用者，当亦难别耳。又按：枸杞一名仙人杖，而陈藏器《拾遗》别有两种仙人杖，一种是枯死竹竿之色黑者，一种是菜类，并此为三物而同一名也。陈子昂《观玉篇》云：余从补阙乔公北征，夏四月，次于张掖河洲，草木无他异，唯有仙人杖，往往丛生，予昔尝饵之。此役也，息意滋味，戍人有荐嘉蔬者，此物存焉。因为乔公唱言其功，时东莱王仲烈亦同旅，闻之喜而甘心食之，旬有五日，行人有自谓知药者，谓乔公曰：此白棘也。仲烈遂疑曰：吾亦怪其味甘，乔公信是言，乃讥予，予因作《观玉篇》。按此仙人杖作菜茹者，叶似苦苣。白棘木类，何因相似而致疑如此。或曰乔公所谓白棘，当是枸棘，枸棘是枸杞之有针者。而《本经》无白棘之别名。又其味苦，仙人杖味甘，设疑为枸棘，枸棘亦非甘物。乃知草木之类，多而难识，使人惑疑似之言，以真为伪，失青黄甘苦之别而至于是，宜乎子昂论著之详也。

