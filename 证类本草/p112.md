<!-- { "loadSidebar": true } -->
　　陶隐居云：按药无马间，或者马茎，声相近故也。今出郁州，彼土人乃假研松作之，形多小虚赤不佳。自然成者，大如三、四升器，外皮黑，细皱，内紧白，形如鸟兽、龟鳖者良。

　　作丸散者，皆先煮之两、三沸，乃切，曝干。白色者补，赤色者利，俗用甚多。《仙经》服食，亦为至要。云其通神而致灵，和魂而炼魄，明窍而益肌，浓肠而开心，调荣而理胃，上品仙药也。善能断谷不饥。为药无朽蛀。尝掘地得昔人所埋一块，计应三十许年，而色理无异，明其贞全不朽矣。其有衔松根对度者为茯神，是其次茯苓后结一块也。仙方唯云茯苓而无茯神，为疗既同，用之亦应无嫌。唐本注云：季氏本草云：马刀为茯苓使，无名马间者。

　　间字草书实似刀字，写人不识，讹为间尔。陶不悟，云是马茎，谬矣。今太山亦有茯苓，白实而块小，而不复采用。第一出华山，形极粗大。雍州南山亦有，不如华山者。今注马间当是马蔺，二注皆恐非也。臣禹锡等谨按蜀本图经云：生枯松树下，形块无定，以似人、龟，鸟形者佳。今所在有大松处皆有，唯华山最多。范子云：茯苓出嵩高三辅。淮南子云：下有茯苓，上有菟丝。注云：茯苓，千岁松脂也。菟丝生其上而无根。一名女萝也。典术云：茯苓者，松脂入地千岁为茯苓，望松树赤者下有之。广志云：茯神，松汁所作，胜茯苓。或曰：松根茯苓贯着之，生朱提汉阳县。药性论云：茯苓，臣，忌米醋。能开胃止呕逆，善安心神，主肺痿痰壅，治小儿惊痫，疗心腹胀满，妇人热淋，赤者破结气。又云茯神，君，味甘，无毒。主惊痫，安神定志，补劳乏，主心下急痛坚满人虚而小肠不利，加而用之。其心名黄松节，偏治中偏风，口面 斜，毒风筋挛不语，心神惊掣，虚而健忘。日华子云：茯苓，补五劳七伤，安胎，暖腰膝，开心益智，止健忘，忌酸及酸物。

　　图经曰：茯苓，生泰山山谷，今泰华、嵩山皆有之。出大松下，附根而生，无苗、叶、花、实，作块如拳在土底，大者至数斤，似人形、龟形者佳，皮黑，肉有赤、白二种。或云是多年松脂流入土中变成，或云假松气于本根上生。今东人采之法：山中古松，久为人斩伐者，其枯折搓 ，枝叶不复上生者，谓之茯苓拔。见之，即于四面丈余地内，以铁头锥刺地。

　　如有茯苓，则锥固不可拔，于是掘土取之。其拨大者，茯苓亦大。皆自作块，不附着根上。

　　其抱根而轻虚者为茯神。然则假气而生者，其说胜矣。二月、八月采者良，皆阴干。《史记·龟策传》云：伏灵在菟丝之下，状如飞鸟之形。新雨已，天清静无风，以夜捎（或作烧）菟丝去之，即篝烛此地，篝（音沟），笼也，盖然火而笼罩其上也。火灭即记其处，以新布四丈环置之，明乃掘取，入地四尺至七尺得矣。此类今固不闻有之。神仙方多单饵之。其法：取白茯苓五斤，去黑皮，捣筛，以熟绢囊盛，于三斗米下蒸之，米熟即止。曝干又蒸，如此三过。

　　乃取牛乳二斗和合，着铜器中，微火煮加膏，收之。每食以竹刀割取，随性任饱服之，则不饥。如欲食，先煮葵菜汁饮之，任食无碍。又茯苓苏法云：取白茯苓三十斤，山之阳者甘美，山之阴者味苦，去皮，薄切，曝干蒸之。以汤淋去苦味，淋之不止，其汁当甜。乃曝干筛末，用酒三石，蜜三升相和，内末其中，并置大瓮搅之百匝，封之勿泄气。冬五十日，夏二十五日，稣自浮出酒上，掠取之，其味极甘美。以作饼，大如手掌，空室中阴干，色赤如枣。饥时食一枚，酒送之，终日不须食，自饱。此名神仙度世之法。又服食法：以合白菊花，或合桂心，或合术，丸、散自任。皆可常服，补益殊胜。或云茯苓中有赤筋，最能损目，若久服者，当先杵末，水中飞澄熟挪，去尽赤滓方可服。若合他药，则不须尔。凡药有茯苓，皆忌米醋。旧说琥珀，是千年茯苓所化，一名江珠。张茂先云：今益州永昌出琥珀，而无茯苓。又云：烧蜂窠所作。三说张皆不能辨。按《南蛮地志》云：林邑多琥珀，云是松脂所化。又云：枫脂为之，彼人亦不复知。地中有琥珀，则旁无草木，入土浅者五尺，深者或八、九尺，大者如槲，削去皮，初如桃胶，久乃坚凝。其方人以为枕，然古今相传是松类，故附于茯苓耳。

　　雷公云：凡采得后，去皮心神了，捣令细，于水盆中搅令浊，浮者去之，是茯苓筋，若误服之，令人眼中童子并黑晴点小，兼盲目。甚记之。圣惠方：治面 及产妇黑 如雀卵色。用白茯苓末，蜜和敷之。肘后方：姚氏疗 。茯苓末白蜜和涂上，满七日即愈。经验后方：养老延年服茯苓方：华山挺子茯苓，研削如枣许大，令四方有角，安于新瓷瓶内，以好酒浸，以三重纸封其头后，一百日开，其色当如饧糖。可日食一块。百日后肌体润泽，服一年后，可夜视物，久久食之，肠化为筋，可延年耐老，面若童颜。孙真人枕中记：茯苓久服百日，百病除，二百日夜昼不眠，二年后役使鬼神，四年后玉女来侍。抱朴子：任子季服茯苓十八年，玉女从之，能隐能彰，不食谷，灸瘢灭，面生光玉泽。宋王微茯苓赞：皓苓下居，彤纷上荟，中状鸡凫，具客龟蔡，神侔少司，保延幼艾，终志不移，柔红可佩。神仙服茯苓法：白茯苓去皮，酒浸十五日，漉出为散。每服三钱，水调下，日三。

　　衍义曰：茯苓，乃樵斫讫多年松根之气所生。此盖根之气味，噎郁未绝，故为是物。然亦由土地所宜与不宜，其津气盛者，方发泄于外，结为盖苓，故不抱根而成物。既离其本体，则有苓之义。茯神者，其根但有津气而不甚盛，故只能伏结于本根。既不离其本，故曰：茯神。此物行水之功多，益心脾不可阙也。或曰：松既樵矣，而根尚能生物乎？答曰：如马勃菌、五芝、木耳、石耳之类，皆生于枯木、石、粪土之上，精英未沦，安得不为物也。其上有菟丝，下有茯苓之说，甚为轻信。

　　卷第十二

　　琥珀

　　味甘，平，无毒。主安五脏，定魂魄，杀精魅邪鬼，消瘀血，通五淋。生永昌。

　　陶隐居云：旧说云：是松脂沦入地，千年所化，今烧之亦作松气。俗有琥珀中有一蜂，形色如生。《博物志》又云：烧蜂窠所作，恐非实，此或当蜂为松脂所粘，因坠地沦没尔。亦有煮鸡子及青鱼枕作者，并非真。唯以拾芥为验。俗中多带之辟恶。刮屑服，疗瘀血至验。

　　《仙经》无正用，唯曲晨丹所须，以赤者为胜。今并从外国来，而出茯苓处永无。不知出琥珀处复有茯苓与否？今按陈藏器本草云：琥珀，止血生肌，合金疮。和大黄、鳖甲，作散子，酒下方寸匕，下恶血，妇人腹内血尽即止。宋高祖时，宁州贡琥珀枕，碎以赐军士敷金疮。汉书云：出KT 宾国，初如桃胶，凝乃成焉。臣禹锡等谨按蜀本注云：又据一说，枫脂入地，千年变为琥珀，乃知非因烧蜂窠成也。蜂窠既烧，安有蜂形在其间？不独自松脂变也，松脂独变，安有枫脂所成者。核其事而言：则琥珀之为物，乃是木脂入地，千年者所化也。

　　但余木不及枫、松有脂而多经年岁，故不自其下掘得也。药性论云：琥珀，君。治百邪，产血疹痛。日华子云：疗蛊毒，壮心，明目，摩翳，止心痛，癫邪，破结症。

　　图经曰：文具茯苓条下。

　　海药：是海松木中津液，初若桃胶，后乃凝结。温，主止血生肌，镇心明目，破症瘕气块，产后血晕闷绝，儿枕痛等，并宜饵此方。琥珀一两，鳖甲一两，京三棱一两，延胡索半两，没药半两，大黄六铢，熬捣为散。空心酒服三钱匕，日再服校量，神验莫及。产后即减大黄。

　　凡验真假，于手心熟磨，吸得芥为真。复有南珀，不及舶上来者。雷公云凡用，红松脂、石珀、水珀、花珀、物象珀、 珀、琥珀。红松脂如琥珀，只是浊，太脆，纹横。水珀多无红，色如浅黄，多粗皮皱。石珀如石重，色黄不堪用。花珀文似新马尾松心纹，一路赤，一路黄。物象珀其内自有物命，动此使有有神妙。 珀，其珀是众珀之长，故号曰 珀。琥珀如血色，热于布上拭，吸得芥子者，真也。夫入药中，用水调侧柏子末，安于瓷锅子中，安琥珀于末中了，下火煮，从巳至申，别有异光，别捣如粉重筛用。外台秘要治鱼鲠骨横喉中，六、七日不出。琥珀珠一物，贯串着绳，推令前，入至鲠所，又复推以牵弓出矣。若水晶珠亦得，更无坚物磨令滑用之。又方疗从高坠下，若为重物所顿笮得瘀血。刮琥珀屑，酒服方寸匕。取蒲黄二、三匕服，日四、五服，瘥。鬼遗方治金疮，弓弩箭中，闷绝无所识。琥珀研如粉，以童子小便调一钱，三服瘥。通典南蛮、海南、林邑国、秦象郡、林邑县，多出琥珀。松脂沦入地下，及旁不生草木，深八、九尺，大如槲，削去皮成焉，初如桃胶，凝成乃坚KT ，光彩甚丽。别说云谨按诸家所说，茯苓、琥珀，虽小有异同，皆云松脂入地所化，但今产茯苓处，未尝有琥珀。采茯苓时，当寻大松摧折或因斫伐，而根瘢不朽，斫之津润如生者，则附近掘取之，盖松木折，不再抽芽，其根不死，津液下流，故生茯苓、茯神。

　　因用治心肾，通津液也。若琥珀，即是松树枝节荣盛时，为炎日所灼，流脂出树身外，日渐浓大，因坠土中，其津润岁久，乃为土所渗泄，而光莹之体独存。今可拾芥，尚有粘性。故其中有蚊虫之类，此未入土时所粘着者。二物皆自松出，而所禀各异。茯苓生成于阴者也，琥珀生于阳而成于阴，故皆治荣而安心，利水也。观下条松脂所图之形，则可悉其理矣。

　　衍义曰：琥珀，今西戎亦有之，其色差淡而明澈，南方者色深而重浊，彼土人多碾为物形。若谓千年茯苓所化，则其间有沾着蜾蠃蜂蚁宛然完具者，是极不然也。《地理志》云：林邑多琥珀，实松脂所化耳。此说为胜。但土地有所宜不宜，故有能化有不能化者。张茂先又为烧蜂窠所作，不知得于何处？以手摩热，可以拾芥。余如《经》。

　　卷第十二

　　（乌兮切）

　　味甘，平，无毒。古来相传云：松脂千年为茯苓，又千年为琥珀，又千年为 。然二物烧之，皆有松气，为用与琥珀同。补心安神，破血尤善。状似玄玉而轻。出西戎来，而有茯苓处见无此物。今西州南三百里碛中得者，大则方尺，黑润而轻，烧之腥臭。高昌人名为木 ，谓玄玉为石 。洪州土石间得者，烧作松气，破血生肌与琥珀同，见风拆破，不堪为器。量此二种及琥珀，或非松脂所为也。有此差舛，今略论也。（新见唐本）

