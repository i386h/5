<!-- { "loadSidebar": true } -->
　　雷公云：凡使，用刀削上粗皮了，用生蜜水浸半日，漉出晒干，用蜜涂，文武火炙令蜜尽为度。凡修事五两，用蜜三两。外台秘要：口中及舌生疮烂，锉黄柏含之。千金方：治小儿重舌。以黄柏、苦竹沥浸沥点舌上。肘后方：咽喉卒肿，食饮不通。黄柏捣敷肿上，冷复易之，用苦酒和末佳。又方：伤寒时气温病，毒攻手足肿，疼痛欲断，亦治毒攻阴肿。细锉黄柏五斤，以水三升煮渍之。《伤寒类要》同。葛氏方：男子阴疮损烂，水煮黄柏洗，白蜜涂之。又方：卒喉痹。取黄柏片切含之。又黄柏一斤 咀，酒一斗，煮三沸去滓，恣饮便愈。

　　又方食自死六畜肉中毒。黄柏末服方寸匕，未解再服之。经验方治呕血。黄柏好者以蜜涂之。

　　干杵为末，和麦门冬熟水调下二钱匕，立瘥。梅师方：治痈疽发背或发乳房，初起微赤，不急治之，即煞人。

　　慢火上炙焦捣末。每服二钱，温糯米饮调下。十全博救：治小儿热泻。用黄柏削皮后，焙杵为末，用薄米饮为丸如粟大。每服十丸，米饮下。深师方：疗伤寒热病口疮。黄柏皮削去上粗皮，取里好处薄削，以崖蜜渍之一宿，唯欲令浓，含其汁良久吐，更含。若胸中热，有疮时，饮三、五合尤佳。《衍义曰：柏木，今用皮，以蜜匀炙，与青黛各一分，同为末，入生龙脑一字，研匀，治心脾热。舌颊生疮，当掺疮上，有涎即吐。又张仲景柏皮汤，无不验。《伤寒论》中已着。

　　卷第十二

　　楮实

　　楮实　味甘，寒，无毒。主阴痿，水肿，益气充肌肤，明目。久服不饥不老，轻身。生少室山。

　　一名谷实。所在有之。八月、九月采实，晒干，四十日成。

　　叶

　　 味甘，无毒。主小儿身热，食不生肌，可作浴汤。又主恶疮，生肉。

　　树皮

　　 主逐水，利小便。

　　茎

　　 主瘾疹痒。单煮洗浴。皮间白汁，疗癣。

　　陶隐居云：此即今谷（音构）树也。仙方采捣取汁和丹用，亦干服，使人通神见鬼。南人呼谷纸，亦为楮纸，武陵人作谷皮衣，又甚坚好尔。臣禹锡等谨按蜀本图经云：树有二种，取有子叶似葡萄者佳。八月采实，所在皆识也。药性论 谷木皮亦可单用。味甘，平，无毒。

　　能治水肿气满。叶干炒末，搜面作 食之，主水痢。段成式酉阳杂俎云：构，谷田久废必生构。叶有瓣曰楮，无曰构。日华子云：楮实，壮筋骨，助阳气，补虚劳，助腰膝，益颜色，皮斑者是楮，皮白者是谷。又云楮叶，凉，无毒。治刺风身痒，此是斑谷树。又云谷树汁，敷蛇虫蜂犬咬，能合朱砂为团，名曰五金胶漆。

　　图经曰：楮实，生少室山，今所在有之。此有二种：一种皮有斑花文，谓之斑谷，今人用为冠者；一种皮无花，枝叶大相类。但取其叶似葡萄叶作瓣而有子者为佳。其实初夏生，如弹丸，青绿色，至六、七月渐深红色，乃成熟。八月、九月采，水浸去皮、穣，取中子。

　　晒干。仙方单服其实。正赤时收取中子，阴干。筛末，水服二钱匕，益久乃佳。俗谓之谷。

　　一说：谷田久废必生构，叶有瓣曰楮，无曰构。《诗·小雅》云：爰有树檀，其下唯谷。陆机疏云：幽州谓之谷桑，或曰楮桑。荆、杨、交、广谓之谷。江南人绩其皮以为布。又捣以为纸，长数丈，光泽甚好。又食其嫩芽，以当菜茹。主四肢风痹，赤白下痢。其叶主鼻洪。

　　《短剧》云：鼻衄数升不断者，取楮叶捣取汁饮三升，不止再三饮，神良。久衄亦瘥。纸亦入药。见刘禹锡《传信方》治女子月经不绝，来无时者。取案纸三十张，烧灰，以清酒半升和调服之，顿定。如冬月即暖酒服。蓐中血晕，服之立验。已毙者，去板齿灌之，经一日亦活。今楮纸用之最博，或用其灰，止金创出血，甚效。楮布不见有之，医方但贵楮实，余亦稀用。俚俗或取其木枝中白汁，涂癣甚效。杨炎《南行方》治瘴痢无问老少，日夜百余度者，取干雷公云：凡使，采得后用水浸三日，将物搅旋投水，浮者去之，然后晒干，却用酒浸一伏时了，便蒸，从巳至亥，出，焙令干用。圣惠方：治癣湿痒。用楮叶半斤，细切捣烂，敷癣上。外台秘要：近效。天行后两胁胀满，脐下如水肿，以谷枝汁随意服，愈。又方：有人虚肥积年，气上如水病，面肿脚不肿。谷楮叶八两，以水一斗，煮取六升，去滓，内米煮粥吃。

　　又方：点眼翳。取楮白皮曝干，合作一绳子如钗股大，烧作灰，待冷细研如面。每点于翳上，日三、五度，渐消。又方：头风白屑如麸糠方竖截楮木作枕，六十日一易新者。肘后方：治卒风不得语。锉谷枝、叶，酒煮熟，皮中沫出，随多少饮之。又方治少小鼻衄，小劳辄出。

　　楮树叶取汁饮三升，不止，四、五饮，良。此方，久衄亦瘥。经验后方：炼谷子煎法：取谷子五升，六月六日采，以水一石，煮取五升去滓，微火煎如饧，即堪用。广利方：治蝎螫人痛不止方：谷树白汁，涂之立瘥。子母秘录：小儿赤白痢，渴及得水吃又呕逆方：炙构叶令香黄，以饮浆半升浸构叶，使水绿色，然后去叶，以木瓜一个切，纳叶汁中，煮三、二沸，去木瓜，使暖细细服，渴停。抱朴子：楮实赤者服之，老者成少，令人夜应彻视见鬼神。道士梁顿，年七十乃服之，更少壮，到百四十岁，能夜出行及走马。杨尧辅说：患人耽睡，捣花谷叶服，验。修真秘旨：服楮实者，辄为骨软疾。丹房镜源：构汁，搜药砂子。

　　卷第十二

　　干漆

　　干漆　味辛，温，无毒、有毒。主绝伤，补中，续筋骨，填髓脑，安五脏，五缓六急，风寒痹，疗咳嗽，消瘀血，痞结，腰痛，女子疝瘕，利小肠，去蛔虫。

　　生漆

　　 去长虫。久服轻身耐老。生汉中川谷。夏至后采，干之。（半夏为之使，畏鸡子，今又忌油脂。）

　　陶隐居云：今梁州漆最胜，益州亦有，广州漆性急易燥。其诸处漆桶上盖里，自然有干者，状如蜂房，孔孔隔者为佳。生漆毒烈，人以鸡子和服之去虫，犹有啮肠胃者。畏漆人乃致死。外气亦能使身肉疮肿，自别有疗法。仙方用蟹消之，为水炼服，长生。臣禹锡等谨按蜀本注云：按漆性并急。凡取时须荏油解破，淳者难得，可重重别制试之，上等清漆，色黑如，若铁石者好，黄嫩若蜂窠者不佳。《图经》云：树高二丈余，皮白，叶似椿樗，皮似槐，花、子若牛李，木心黄。六月、七月刻取滋汁。出金州者最善也。药性论云：干漆，臣，味辛、咸。能杀三虫，主女人经脉不通。日华子云：治敷尸劳，除风。入药须捣碎炒熟，不尔损人肠胃，若是湿漆，煎干更好，或毒发，饮铁浆并黄栌汁及甘豆汤，吃蟹并可制。

　　图经曰：干漆、生漆，出汉中川谷，今蜀、汉、金、峡、襄、歙州皆有之。木高三、二丈，皮白，叶似椿，花似槐子若牛李，木心黄。六月、七月以竹筒钉入木中取之。崔豹《古今注》曰：以刚斧斫其皮开，以竹管承之。汁滴则成漆是也。干漆，旧云用漆桶中自然干者，状如蜂房，孔孔隔者。今多用筒子内干者，以黑如 ，坚若铁石为佳。漆叶中药，见《华佗传》。彭城樊阿，少师事佗，求服食法。佗授以漆叶青粘散方，云服之去三虫，利五脏，轻身益气，使人头不白。阿从其言，年五百余岁。漆叶所在有之。青粘生丰沛、彭城及朝歌。

　　一名地节，一名黄芝。主理五脏，益精气。本出于迷人入山者，见仙人服之，以告佗，佗以为佳，语阿，阿秘之。近者人见阿之寿而气力强盛，怪之，以问所服食，阿因醉乱误说，人服多验。其后无复有人识青粘。或云即黄精之正叶者。神仙方乃有单服淳漆法，传于世云。

　　外台秘要：疗蛔虫，心痛，恶心吐水。干漆熬捣蜜和丸。服十五丸，日再服。经验方治妇人不曾生长，血气，脏腑疼痛不可忍，及治丈气元气、小肠气撮痛者。并宜服二圣丸：干漆一两为末，湿漆一两，先将湿漆入铫子内，熬如一食饭间以来住火，与干漆末一处拌和丸如半皂子大。每服一丸，温酒吞下，无时。如元气、小肠、膀胱气痛，牙关紧急，但斡开牙关，温酒化一丸灌下必安。怕漆人不可服。简要济众：治九种心痛及腹胁积聚滞气。筒子干漆二两，捣碎炒烟出，细研，醋煮面糊和丸如梧桐子大。每服五丸至七丸，热酒下，醋汤亦得，无时服。杜壬：治小儿胃寒，虫上诸证，危恶与痫相似。干漆捣炒烟尽，白芜荑等分，为细末。米饮调下一字至一钱。席延赏：治女人经血不行及诸症瘕等病。室女万瘕丸：干漆一两为粗末，炒令烟尽，牛膝末一两，以生地黄汁一升入银器中熬，俟可丸，丸如梧子大。每服一丸，加至三、五丸，酒饮下，以通利为度。抱朴子：内篇：淳漆不枯者，服之通神长生法。

　　或以大蟹投其中，或以云母水，或以玉水合之服，九虫悉下，恶血从鼻出。一年六甲，行厨至也。淮南子：漆见蟹而不干。

　　衍义曰：干漆，苦湿漆，药中未见用，凡用者，皆干漆耳。其湿者，在燥热及霜冷时，则难干。得阴湿，虽寒月亦易干。亦物之性也。苦沾渍人，以油治之。凡验漆，唯稀者以物蘸起，细而不断，断而急收起。又涂于干竹上，荫之速干者，并佳。余如《经》。

　　卷第十二

　　五加皮

　　五加皮　味辛、苦，温、微寒，无毒。主心腹疝气，腹痛，益气，疗 ，小儿不能行，疽疮阴蚀，男子阴痿，囊下湿，小便余沥，女人阴痒及腰脊痛，两脚疼痹风弱，五缓虚羸，补中益精，坚筋骨，强志意。久服轻身耐老。一名豺漆，一名豺节。五叶者良。生汉中及冤句。五月、七月采茎，十月采根，阴干。（远志为之使，畏蛇皮、玄参。）

　　陶隐居云：今近道处处有，东间弥多。四叶者亦好。煮根茎酿酒，主益人。道家用此作灰，亦以煮石，与地榆并有秘法。臣禹锡等谨按蜀本图经云：树生小丛，赤蔓，茎间有刺，五叶生枝端，根若荆根，皮黄黑，肉白骨硬。今所在有之。药性论云：五加皮有小毒。能破逐恶风血，四肢不遂，贼风伤人，软脚 （公对切）腰，主多年瘀血在皮肌，治痹湿，内不足，主虚羸，小儿三岁不能行，用此便行走。日华子云：明目，下气，治中风，骨节挛急，补五劳七伤。叶治皮肤风，可作菜蔬食。

　　图经曰：五加皮，生汉中及冤句，今江淮、湖南州郡皆有之。春生苗，茎、叶俱青，作丛。赤茎又似藤蔓，高三、五尺，上有黑刺。叶生五叉作簇者良。四叶、三叶者最多，为次。

