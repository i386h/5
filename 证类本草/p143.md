<!-- { "loadSidebar": true } -->
　　龙骨　味甘，平、微寒，无毒。主心腹鬼疰，精物老魅，咳逆，泄痢脓血，女子漏下，症瘕坚结，小儿热气惊痫，疗心腹烦满，四肢痿枯，汗出，夜卧自惊，恚怒，伏气在心下，不得喘息，肠痈内疽阴蚀，止汗，缩小便，溺血，养精神，定魂魄，安五脏。

　　白龙骨

　　 疗梦寐泄精，小便泄精。

　　臣禹锡等谨按泄精通用药云：白龙骨，平，微寒。

　　齿

　　 主小儿、大人惊痫，癫疾狂走，心下结气，不能喘息，诸痉，杀精物，小儿五惊、十二痫，身热不可近，大人骨间寒热。又杀蛊毒。得人参、牛黄良，畏石膏。

　　臣禹锡等谨按惊邪通用药及药对云：龙齿，平。

　　角

　　 主惊痫螈（尺曳切） （子用切），身热如火，腹中坚及热泄。久服轻身，通神明，延年。生晋地川谷及太山岩水岸土穴中死龙处。采无时。畏干漆、蜀椒、理石。

　　陶隐居云：今多出梁、益间，巴中亦有。骨欲得脊脑，作白地锦文，舐之着舌者良。齿小强，犹有齿形。角强而实。又有龙脑，肥软，亦断痢。云皆是龙蜕，非实死也。比来巴中，数得龙胞，吾自亲见，形体具存，云疗产后余疾，正当末服之。唐本注云：龙骨，今并出晋地，生硬者不好，五色具者良。其青、黄、赤、白、黑，亦应随色与腑脏相会，如五芝、五石英、五石脂等辈。而《本经》不论，莫知所以。臣禹锡等谨按药对云：龙角，平。吴氏云：龙骨，色青白者善。又云齿，神农、季氏：大寒。药性论云：龙骨，君，忌鱼，有小毒。

　　逐邪气，安心神，止冷痢及下脓血，女子崩中，带下，止梦泄精，夜梦鬼交，治尿血，虚而多梦纷纭，加而用之。又云龙齿，君。镇心，安魂魄。齿、角俱主小儿大热。日华子云：龙骨，健脾，涩肠胃，止泻痢，渴疾，怀孕漏胎，肠风下血，崩中带下，鼻洪，吐血，止汗。又云龙齿，涩，凉。治烦闷，癫痫，热狂，辟鬼魅。

　　图经曰：龙骨并齿、角，出晋地川谷及泰山岩水岸土穴中死龙处，今河东州郡多有之。

　　或云是龙蜕，实非死骨，得脊脑，作白地锦文，舐之着舌者良。齿小强，犹有齿形。角强而实。采无时。李肇《国史补》云：春水时至，鱼登龙门，蜕其骨甚多，人采以为药，而有五色者。《本经》云：出晋地。龙门又是晋地，岂今所谓龙骨者，乃此鱼之骨乎？或云骨有雄、雌，细纹而广者是雌，粗纹而狭者是雄。凡入药，五色具者尤佳，黄白色者次，黑色者下。皆不得经落不净处，则不堪用。骨、齿医家常用，角亦稀使。唯深师五邪丸用龙角。又云：无角用齿。《千金方》治心，有兼用龙齿、龙角者。

　　韦丹疗心热风痫，取烂龙角浓研取汁，食上服二大合，日再。然则龙角有烂者，此物大抵世所稀有。孙光宪《北梦琐言》云：石晋时镇州接邢台界，尝斗杀一龙，乡豪有曹宽者见之，取其双角，角前有一物如蓝色，纹如乱锦，人莫之识。曹宽未经年为寇所杀，镇师俄亦被诛。又云：海上人言龙每生二卵，一为吉吊。吉吊多与鹿游，或于水边遗沥，值流槎则粘着木枝，如蒲槌状，其色微青黄，复似灰色，号紫梢花，坐汤多用之。《延龄至宝方》治聋，无问年月者，取吉吊脂，每日点半杏仁许入耳中，便瘥。云此物福、建州甚不为难得，其脂须琉璃瓶子盛，更以樟木合重贮之，不尔则透气，失之矣。又《箧中方》女经积年不通，必治之，用龙胎、瓦松、景天三物各少许，都以水两盏，煎取一盏，去滓。分温二服，少顷腹中转动，便下。龙胎，古今方：不见用者，人亦鲜识。本方注云：此物出蜀中山涧大水中，大类干鱼鳞，投药煎时甚腥臊。方：家稀所闻见，虽并非要药，然昔人曾用，世当有识者，因附于此，以示广记耳。

　　雷公云：剡州生者、仓州、太原者上。其骨细纹广者是雌，骨粗纹狭者是雄。骨五色者上，白煎汤浴过两度，捣研如粉，用绢袋子盛粉末了。以燕子一只，擘破腹去肠，安骨末袋于燕腹内，悬于井面上一宿，至明去燕子并袋子，取骨粉重研万下，其效神妙。但是丈夫服空心，益肾药中安置，图龙骨气入肾脏中也。圣惠方：治小儿脐疮久不瘥。用龙骨烧灰细研，敷之。

　　外台秘要疗伤寒已八、九日至十余日，大烦渴，热盛而三焦有疮 者，多下，或张口吐舌呵吁，目烂，口鼻生疮，吟语，不识人，除热毒止痢。龙骨半斤，碎，以水一斗，煮取四升，沉之井底。令冷，服五合，渐渐进之。恣意饮，尤宜老少。千金方：妇人无故尿血。龙骨一两，以酒调方寸匕，空心，日三。又方：治好忘，久服聪明益智。龙骨、虎骨、远志等分，右三味为末。食后酒服方寸匕，日三服。肘后方：治热病不解而下痢欲死。龙骨半斤，捣研，水一斗，煮取五升，候极冷，稍稍饮，得汗即愈。又方：治老疟。末龙骨方寸匕，先发一时，酒一升半，煮取三沸，及热尽服，温复取汗，即效。又方：若久下痢，经时不止者，此成休息。

　　龙骨四两，如小豆大，碎，以水五升，煮取二升半，令冷，分为五服。又以米饮和为丸，服十丸。经验方：暖精气，益元阳。白龙骨、远志等分为末，炼蜜为丸，如梧桐子大。空心、卧时冷水下三十丸。梅师方：治失精，暂睡即泄。白龙骨四分，韭子五合，右件为散子。空心酒调方寸匕服。又方：治热病后下痢，脓血不止，不能食。白龙骨末，米饮调方寸匕服。又方：治鼻衄咯吐血不止。五色龙骨作末，吹一江豆许于鼻中，立止。又方：治心热风痫。烂龙角浓研汁，食上服二合，日再服。姚氏方：治小便出血。末龙骨二方寸匕，水调温服之，日二服，瘥。姚和众治小儿因痢脱肛。白龙骨粉，扑之。杨文公谈苑泽州山中多龙骨。盖龙蜕于土中，崖崩多得之，体骨、头角皆全。

　　衍义曰：龙骨，诸家之说，纷然不一，既不能指定，终是臆度。西京颖阳县民家，忽崖坏，得龙骨一副，肢体头角悉具，不知其蜕也？其毙也？若谓蜕毙，则是有形之物，而又生不可得见，死方：可见；谓其化也，则其形独不能化。然《西域记》中所说甚详，但未敢据凭。万物所禀各异，造化不可尽知，莫可得而详矣。孔子曰：君子有所不知，盖阙如也。妄乱穿凿，恐误后学。治精滑及大肠滑，不可阙也。

　　卷第十六

　　麝香

　　麝香　味辛，温，无毒。主辟恶气，杀鬼精物，温疟蛊毒，痫 ，去三虫，疗诸凶邪鬼气，中恶，心腹暴痛，胀急痞满，风毒，妇人产难，坠胎，去面 （音孕）、目中肤翳。久服除邪，不梦寤魇寐，通神仙。生中台川谷及益州、雍州山中。春分取之，生者益良。

　　陶隐居云：麝形似獐，常食柏叶，又啖蛇，五月得香，往往有蛇皮骨，故麝香疗蛇毒。

　　今以蛇蜕皮裹麝香弥香，则是相使也。其香正在麝阴茎前皮内，别有膜裹之。今出随郡、义阳、晋熙诸蛮中者亚之。出益州者形扁，仍以皮膜裹之。一子真香，分糅（汝收切）作三、四子，刮取血膜，杂以余物，大都亦有精粗，破看一片，毛共在裹中者为胜，彼人以为志。若于诸羌夷中得者多真好，烧当门沸良久即好。今唯得活者，自看取之，必当全真尔。生香，人云是精溺凝作之，殊不尔。麝夏月食蛇、虫多，至寒香满，入春患急痛，自以脚剔（音扬）出之，着屎溺中复之，皆有常处。人有遇得，乃至一斗五升也。用此香乃胜杀取者。带麝非但香，亦辟恶。以真者一子，置颈间枕之，辟恶梦及尸疰鬼气。臣禹锡等谨按抱朴子云：辟蛇法：入山以麝香丸着足爪中，皆有效。又麝香及野猪皆啖蛇，故以厌之。药性论云：麝香，臣，禁食大蒜，味苦、辛。除百邪魅鬼，疰心痛，小儿惊痫客忤，镇心安神，以当门子一粒，丹砂相似，细研，熟水灌下。止小便利，能蚀一切痈疮脓。入十香丸，令人百毛九窍皆香，疗鬼疰腹痛。段成式酉阳杂俎云：水麝脐中，唯水沥一滴于斗水中，用洒衣，衣至败其香不歇。每取以针刺之，捻以真雄黄，则合香气倍于肉麝。天宝初，虞人获，诏养之。日华子云：辟邪气，杀鬼毒，蛊气，疟疾，催生堕胎，杀脏腑虫，制蛇、蚕咬，沙虱，溪瘴毒，吐风痰，纳子宫，暖水脏，止冷带疾。

　　图经曰：麝香，出中台山谷及益州、雍州山中，今陕西、益、利、河东诸路山中皆有之，而秦州、文州诸蛮中尤多。形似獐而小，其香正在阴前皮内，别有膜裹之。春分取之，生者益良。此物极难得真。蛮人采得，以一子香，刮取皮膜，杂内余物，裹以四足膝皮，共作五子。

　　而土人买得，又复分糅一为二、三，其伪可知。唯生得之，乃当全真耳。蕲、光山中，或时亦有，然其香绝小，一子才若弹丸，往往是真香，盖彼人不甚能作伪尔。一说香有三种：第一生香，麝子夏食蛇、虫多，至寒则香满，入春急痛，自以爪剔出之，落处远近草木皆焦黄，此极难得，今人带真香过园中，瓜果皆不实，此其验也；其次脐香，乃捕得杀取者；又其次心结香，麝被大兽捕逐，惊畏失心，狂走巅坠崖谷而毙，人有得之，破心见血流出，作块者是也，此香干燥不可用。又有一种水麝，其香更奇好，脐中皆水，沥一滴于斗水中，令濯衣，其衣至弊而香不歇。唐天宝初，虞人常获一水麝，诏养于囿中，每取以针刺其脐，捻以真雄黄，则其创复合，其香气倍于肉麝，近岁不复闻有之。《尔雅》谓：麝为麝父。

　　雷公云：凡使，多有伪者，不如不用。其香有三等：一者名遗香，是麝子脐闭满，其麝自于石上，用蹄尖弹脐，落处一里草木不生并焦黄。人若收得此香，价与明珠同也。二名月 香，采得甚堪用。三名心结香，被大兽惊心破了，因兹狂走，杂诸群中，遂乱投水。被人收得，擘破见心，流在脾上，结作一大干血块，可隔山涧早闻之香，是香中之次也。凡使麝香，并用子日开之，不用苦细研筛用之也。食疗作末服之，辟诸毒热，杀蛇毒，除惊怖恍惚。蛮人常食，似獐肉而腥气。蛮人云：食之不畏蛇毒故也。脐中有香，除百病，治一切恶气疰病。

　　研了以水服之。经验后方：治疟。又方：治鼠咬人。麝香封上，用帛子系之。广利方：治中恶客忤垂死。麝香一钱，重研，和醋二合服之，即瘥。又方：治小儿客忤，项强欲死。麝香少许，细发歇不定。用真好麝香研细。每服清水调下一字，日三服。量儿大小服。续十全方：令易产。

