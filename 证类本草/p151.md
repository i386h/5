<!-- { "loadSidebar": true } -->
　　陶隐居云：今出武陵、交州、宁州诸远山。犀有二角，以额上者为胜。又有通天犀，角上有一白缕，直上至端，此至神验。或云是水犀角，出水中。《汉书》所云：骇鸡犀者，以置米中，鸡皆惊骇不敢啄；又置屋中，乌鸟不敢集屋上。又云：通天犀者，夜露不濡，以此知之。凡犀见成物，皆被蒸煮，不堪入药，唯生者为佳。虽是犀片亦是已经煮炙，况用屑乎？又有犀，其角甚长，纹理亦似犀，不堪药用。唐本注云： 是雌犀，纹理细腻，斑白分明，俗谓斑犀。服用为上，然充药不如雄犀也。今按陈藏器本草云：犀肉，主诸蛊、蛇、兽咬毒，功用劣于角。《本经》有通天犀，且犀无水陆二种，并以精粗言之。通天者，脑上角千岁者长且锐白星彻，端能出气，通天则能通神，可破水、骇鸡，故曰通天。《抱朴子》曰：通天犀，有白理如线者以盛米，鸡即骇矣。其真者，刻为鱼，衔入水，水开三尺。其鼻角，一名奴角，一名食角。臣禹锡等谨按陈藏器云：《尔雅》云：兕似牛，一角。犀似豕，三角。复云多似象，复如豕三角。陶据《尔雅》而言，不知三角之误也。又曰：雌者是兕而形不同，未知的实。药性论云：牯犀角，君，味甘，有小毒。能辟邪精鬼魅，中恶毒瓦斯，镇心神，解大热，散风毒，能治发背痈疽疮肿，化脓作水，主疗时疾热如火，烦闷，毒入心中，狂言妄语。日华子云：犀角，味甘、辛。治心烦，止惊，安五脏，补虚劳，退热，消痰，解山瘴溪毒，镇肝明目，治中风失音，热毒风，时气发狂。

　　图经曰：犀角，出永昌山谷及益州，今出南海者为上，黔、蜀者次之。犀似牛，猪首、大腹、痹脚，脚有三蹄。色黑。好食棘。其皮每一孔皆生三毛。顶一角，或云两角，或云三角。

　　谨按郭璞《尔雅》注云：犀，三角，一在顶上，一在额上，一在鼻上。鼻上者即食角也，小而不椭（音堕）。亦有一角者。《岭表录异》曰：犀有二角，一在额上为兕犀，一在鼻上为胡帽犀。牯犀亦有二角，皆为毛犀，而今人多传一角之说。此数种俱有粟纹，以纹之粗细为贵贱。角之贵者，有通天花纹。犀有此角，必自恶其影，常饮浊水，不欲照见也。其纹理绝好者，则有百物之形。或云犀之通天者是其病，理不可知也。纹有倒插者，有正插者，有腰鼓插者。其倒插者，一半以下通；正插者，一半以上通；腰鼓插者，中断不通。其类极多，足为奇异。故波斯呼象牙为白暗，犀角为黑暗，言难识别也。犀中最大者堕罗犀，一株有重七、八斤者，云是牯犀额角，其花多作撒豆斑，色深者，堪带胯；斑散而色浅者，但可作器皿耳。或曰：兕是犀之雌者，未知的否？凡犀入药者，有黑、白二种，以黑者为胜，其角尖又胜。方书多言生犀，相承谓未经水火中过者是，或谓不然。盖犀有捕得杀而取者为生犀，有得其蜕角者为退犀，亦犹用鹿角法耳。唐相段文昌门下医人吴士皋，因职于南海，见舶主言海人取犀牛之法，先于山路多植木，如猪羊栈。其犀以前脚直，常根据木而息，多年植木烂，犀忽倚之，即水折犀倒，久不能起，因格杀而取其角。又云：犀每自退角，必培土埋之，海人知处，即潜作木寓角而易之，再三不离其处，时复有得者，若直取之，则犀去于别山退藏，不可寻也。未知今之取犀角，果如此否？海药：谨按《异物志》云：山东海水中，其牛乐闻丝竹。彼人动乐，牛则出来，以此采之。

　　有鼻角、顶角，鼻角为上。大寒，无毒。主风毒攻心， 热闷，拥毒赤痢，小儿麸豆，风热惊痫，并宜用之。凡犀屑了，以纸裹于怀中良久，合诸色药物，绝为易捣。又按：通天犀，胎时见天上物命过，并形于角上，故云通天犀也。欲验，于月下以水盆映，则知通天矣。《正经》云：是山犀，少见水犀。《五溪记》云：山犀者，食于竹木，小便即竟日不尽，夷獠家以弓矢而采，故曰黔犀。又刘孝标言：犀堕角，里人以假角易之，未委虚实。雷公曰凡使，勿用奴犀、 犀、病水犀、孪子犀、下角犀、浅水犀、无润犀。要使乌黑肌粗皱、坼裂光润者上。凡修治之时，错其屑入臼中，捣令细，再入钵中研万匝，方入药中用之。妇人有妊勿服，能消胎气。凡修治一切角，大忌盐也。食疗此只是山犀牛，未曾见人得水犀取其角。

　　此两种者，功亦同也。其生角，寒。可烧成灰，治赤痢。研为末，和水服之。又，主卒中恶心痛，诸饮食中毒，及药毒，热毒，筋骨中风，心风烦闷，皆瘥。又，以水磨取汁，与小儿服，治惊热。鼻上角尤佳。肉，微温，味甘，无毒。主瘴气百毒，蛊疰邪鬼，食之入山林，不迷失其路。除客热头痛及五痔，诸血痢。若食过多，令人烦，即取麝香少许，和水服之，即散也。圣惠方：治雉肉作 食之吐下。用生犀角末方寸匕，新汲水调下即瘥。外台秘要服药过剂及中毒，烦闷欲死。烧犀角末，水服方寸匕。千金方：有蠼 虫尿人影着处，便令人体病疮，其状如粟粒累累，一聚渗痛，身中忽有处燥痛如芒刺，亦如刺虫所螫后细疮 ，作丛如茱萸子状也。四畔赤，中央有白脓如黍粟，亦令人皮急，举身恶寒壮热，极者连起竟腰、胁、胸也。治之法：初得磨犀角，涂之止。肘后方：卧忽不寤，若火照之则杀人。但痛啮其踵，又足拇指甲际，而多唾其面，即活。犀角枕佳。或以青木香内枕中并带。广利方：治孩子惊痫不知人，迷闷，嚼舌仰目者。犀角末半钱匕，水二大合，服之立效。抱朴子郑君言，但习闭气至千息，久久则能居水中一日许，得真通天犀角三寸以上者，刻为鱼，衔之入水，水常为开，方：三尺，可得气息水中。又，通天犀赤理如 ，自本彻末，以角盛米着地，群鸡不敢啄辄惊，故南人名为骇鸡犀。是故有虫毒之乡，于他家饮食，即以角搅之，白沫竦起，即为有毒，无沫，即无毒也。朝野佥载鸩食水处，有犀牛不濯角，其水物食之必死，为鸩食蛇之故也。晋·温峤过牛渚矶，水深不可测，世云其下多怪物，峤遂毁犀角而照之，须臾见水族复火，奇形异状，或乘马车，着赤衣者。峤其夜梦人谓己曰：与君幽明自别，何意相照也，意甚恶之，未旬而卒。太平广记通天犀为之骇鸡犀，以角煮毒药为汤，皆生白沫，无复毒势。

　　李司封宗易尝言，石驸马保吉知陈州，其州廨一皆新之，每毁旧屋，则坐于下风，尘自分去，人皆惊怪之，盖其所服，带辟尘犀也。归田录人气粉犀。

　　衍义曰：犀角，凡入药须乌色，未经汤水浸煮者，故曰生犀。川犀及南犀，纹皆细；乌犀尚有显纹者露；黄犀纹绝少，皆不及西番所出，纹高、两脚显也。物像黄、外黑者为正透，物像黑、外黄者为倒透。盖以乌为正，以形象肖物者为贵。既曰通犀，又须纹头显，黄黑分明，透不脱，有两脚滑润者为第一。鹿取茸，犀取尖，其精锐之力尽在是矣。犀角尖，磨服为佳，若在汤散，则屑之。西蕃者佳。

　　卷第十七

　　虎骨

　　虎骨　主除邪恶气，杀鬼疰毒，止惊悸，主恶疮鼠 。头骨尤良。

　　臣禹锡等谨按鬼疰尸疰及恶疮通用药并药对云：虎骨，平。药性论云：虎骨，臣。杀犬咬毒。味辛，微热，无毒。治筋骨毒风挛急，屈伸不得，走疰疼痛，主尸疰、腹痛，治温疟，疗伤寒温气。

　　膏

　　 主狗啮疮。

　　爪

　　 辟恶魅。

　　肉

　　 主恶心欲呕，益气力。

　　陶隐居云：俗方：热食虎肉，坏人齿，信自如此。虎头作枕，辟恶魇；以置户上，辟鬼。

　　鼻悬户上令生男。骨杂朱画符疗邪。须疗齿痛。爪以悬小儿臂辟恶鬼。唐本注云《别录》云：屎，主恶疮。其眼睛主癫。其屎中骨为屑，主火疮。牙，主丈夫阴疮及疽 。鼻，主癫疾，小儿惊痫。今按陈藏器本草云：虎威，令人有威，带之临官佳，无官为人所憎。威，有骨如乙字，长一寸，在胁两旁，破肉取之。尾端亦有，不如胁者。胆，主小儿惊痫。肉及皮主疟。骨煮汁浴小儿，去疮疥，鬼疰，惊痫。屎主鬼气。眼光主惊邪，辟恶，镇心。凡虎夜视，以一目放光，一目看物。猎人候而射之，弩箭才及，目光随堕地，得之者如白石是也。臣禹锡等谨按孟诜云：肉，食之入山，虎见有畏，辟三十六种精魅。又，眼睛主疟病，辟恶，小儿热，惊悸。胆，主小儿疳痢，惊神不安，研水服之。骨煮汤浴，去骨节风毒，膏纳下部，治五痔下血。日华子云：肉，味酸，平，无毒。治疟。又睛镇心及小儿惊啼，疳气，客忤。

　　图经曰：虎骨并睛、爪，《本经》不载所出州土，今有山林处皆有之。骨用头及胫，色黄者佳。睛亦多伪，须自获者乃真。爪并指骨毛存之，以系小儿臂上辟恶鬼，两胁间及尾端皆有威，如乙字，长一、二寸许，此数物，皆用雄虎者胜。凡鹿、虎之类，多是药箭射杀者，不可入药。盖药毒浸渍骨肉间，犹能伤人也。李绛《兵部手集方》有虎骨酒法，治臂胫痛，不计深浅皆效。用虎胫骨二大两，粗捣熬黄，羚羊角一大两屑，新芍药二大两切细，三物以无灰酒浸之，春夏七日，秋冬倍日。每旦空腹饮一杯。冬中速要服，即以银器物盛，火炉中暖养之，三、两日，即可服也。又崔元亮《海上方》治腰脚不随。取虎腰脊骨一具，细锉讫，又以斧于石上更捶碎，又取前两脚全骨，如前细捶之，两件并于铁床上，以文炭火匀炙，翻转候待脂出甚，则投浓美无灰酒中，密封，春夏一七日，秋冬三七日。每日空腹随饮，性多则多饮，性少则少饮。未饭前三度温饮之，大户以酒六、七斗止，小户二斗止。患十年以上者，不过三剂，七年以下者，一剂必瘥。忌如药法。又一方：虎胫骨五、六寸以来，净刮去肉、膜等，涂酥炙令极黄熟，细捣，绢袋子盛，以酒一斗，置袋子于瓷瓶中，然后以 火微煎，至七日后任情吃之，当微利，便瘥。

　　雷公云：虎睛，凡使，须知采人，问其源，有雌有雄，有老有嫩，有杀得者，唯有中毒自死者勿使，却有伤人之患。夫用虎睛，先于生羊血中浸一宿漉出，微微火上焙之，干，捣成粉，候众药出，取合用之。食疗又，主腰膝急疼，煮作汤浴之；或和醋浸亦良。主筋骨风急痛，胫骨尤妙。又，小儿初生，取骨煎汤浴，其孩子长大无病。又，和通草煮汁，空腹服半升。

