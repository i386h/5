<!-- { "loadSidebar": true } -->
　　衍义曰 ，诸家所论备矣，然终不敢舍诗之意。尝析窠而视之，果有子，如半粟米大，其应是诸虫皆可也。陶隐居所说近之矣。人取此房，研细，醋调，涂蜂虿。

　　卷第二十二　下品

　　葛上亭长

　　味辛，微温，有毒。主蛊毒，鬼疰，破淋结，积聚，堕胎。七月取，曝干。

　　陶隐居云：葛花时取之，身黑而头赤，喻如人着玄衣赤帻，故名亭长。此一虫五变，为疗皆相似，二月、三月在芫花上，即呼芫青；四月、五月在王不留行上，即呼王不留行虫；六月、七月在葛花上，即呼为葛上亭长；八月在豆花上，即呼斑蝥；九月、十月欲还地蛰，即呼为地胆。此是伪地胆尔，为疗犹同其类。亭长，腹中有卵，白如米粒，主疗诸淋结也。唐本注云：今检本草及古今诸方，未见用王不留行虫者，若尔，则四虫专在一起。今地胆出豳（音 ）州，芫青出宁州，亭长出雍州，斑蝥所在皆有，四虫出四处，其虫可一处周游四州乎？且芫青、斑蝥形段相似，亭长、地胆貌状大殊。豳州地胆，三月至十月，草莱上采，非地中取。陶之所言，恐浪证之尔。臣禹锡等谨按蜀本图经云：五月、六月葛叶上采取之，形似芫青而苍黑色。凡用斑蝥、芫青、亭长之类，当以糯米同炒，看米色黄黑，即出，去头、足及图经文附芫青条下。

　　卷第二十二　下品

　　蜈蚣

　　蜈蚣　味辛，温，有毒。主鬼疰，蛊毒，啖诸蛇、虫、鱼毒，杀鬼物老精温疟，去三虫，疗心腹寒热结聚，堕胎，去恶血。生大吴川谷、江南。赤头、足者良。

　　陶隐居云：今赤足者多出京口，长山、高丽山、茅山亦甚有，于腐烂积草处得之，勿令伤，曝干之。黄足者甚多，而不堪用，人多火炙令赤以当之，非真也。一名 蛆。庄周云： 蛆，甘带。《淮南子》云：腾蛇游雾，而殆于□蛆。其性能制蛇，勿见大蛇，便缘而啖其脑。

　　蜈蚣亦啮人，以桑汁、白盐涂之即愈。唐本注云：山东人呼蜘蛛，一名 蛆，亦能制蛇，而蜘蛛条无制蛇语。庄周云 蛆，甘带。淮南云腾蛇殆于 蛆，并言蜈蚣矣。臣禹锡等谨按蜀本图经云：生山南谷土石间，人家屋壁中亦有。形似马陆，扁身长黑，头、足赤者良。今出安、襄、邓、随、唐等州，七月、八月采。日华子云：蜈蚣，治症癖，邪魅，蛇毒，入药炙用。

　　图经曰蜈蚣，生吴中川谷及江南，今江浙、山南、唐、邓间皆有之。多在土石及人家屋壁间，以头、足赤者为胜。七、八月取之，黄足者最多。人以火炙令赤以当之，不堪用也。其性能制蛇，忽见大蛇，便缘而啖其脑。陶隐居及苏恭皆以为《庄子》称 蛆，甘带。《淮南子》云：腾蛇殆于 蛆，并言 蛆是此蜈蚣也。而郭注《尔雅》：蒺藜， 蛆。云：似蝗而大腹，长角，乃又似别种。下有马陆条，亦与蜈蚣相类，长三、四寸，斑色，其死侧卧，状如刀环，故一名刀环虫。书传云；百足之虫，至死不僵。此虫足多，寸寸断之，亦便寸行是也。胡洽治尸疰，恶气诸方，皆用蜈蚣。今医治初生儿口噤不开，不收乳者，用赤足蜈蚣去足，炙，末，以猪乳二合调半钱，分三、四服，温灌之。

　　雷公云凡使，勿用千足虫，真似，只是头上有白肉，面并嘴尖。若误用，并把着，腥臭气入顶，致死。夫使蜈蚣，先以蜈蚣、木末，不然用柳 末，于土器中炒，令木末焦黑后，去水末了，用竹刀刮去足、甲了用。千金方大治射工水弩毒。以蜈蚣大者一枚，炙为末，和苦酒敷之，亦治口噤。子母秘录治小儿撮口病，但看舌上有疮如粟米大是也。以蜈蚣汁，刮破指甲，研，敷两头肉，瘥。如无生者，干者亦得。抱朴子云：末蜈蚣以治蛇疮。

　　衍义曰蜈蚣，背光黑绿色，足赤，腹下黄。有中其毒者，以鸟鸡屎水稠调，涂咬处，效。

　　大蒜涂之，亦效。复能治丹毒瘤。蜈蚣一条干者，白矾皂子大，雷丸一个，百部二钱，秤，同为末，醋调涂之。又畏蛞蝓，不敢过所行之路，触其身则蜈蚣死，人故取以治蜈蚣毒。桑汁、白盐亦效。

　　卷第二十二　下品

　　蛤蚧

　　蛤蚧　味咸，平，有小毒。主久肺痨传尸，杀鬼物邪气，疗咳嗽，下淋沥，通水道。生岭南山谷及城墙或大树间。身长四、五寸，尾与身等。形如大守宫，一雄一雌，常自呼其名，曰蛤蚧。最护惜其尾，或见人欲取之，多自啮断其尾，人即不取之。凡采之者，须存其尾，则用之力全故也。《方言》曰：桂林之中，守宫能鸣者，谓蛤蚧。盖相似也。（今附）

　　臣禹锡等谨按岭表录异云：蛤蚧，首如虾蟆，背有细鳞，如蚕子，土黄色，身短尾长。

　　多巢于榕树中，端州子墙内，有巢于厅署城楼间者，旦暮则鸣，自呼蛤蚧。或云鸣一声是一年者。俚人采之，鬻于市为药，能治肺疾。医人云药力在尾，尾不具者无功。日华子云：无毒。

　　治肺气，止嗽，并通月经，下石淋及治血。又名蛤蟹，合药去头、足，洗去鳞鬣内不净，以酥炙用，良。

　　图经曰蛤蚧，生岭南山谷及城墙或大木间，今岭外亦有之。首若虾蟆，背有细鳞如蚕子，色黄如土，长四、五寸，尾与身等，盖守宫、 蜓之类也。故扬雄《方言》云：桂林之中，守宫能鸣者，俗谓之蛤蚧，言其鸣自呼其名也。药力全在尾，人捕之，则自啮断其尾，因得释去。巢穴多根据榕木，亦有在古屋城楼间者，人欲得其首尾完者，乃以长柄两股铁叉，如粘黍竿状，伺于榕木间，以叉刺之，皆一股中脑，一股着尾，故不能啮也。行常一雄一雌相随，入药亦须两用之。或云阳人用雌，阴人用雄。

　　海药云：谨按《广州记》云：生广南水中，有雌雄，状若小鼠，夜即居于榕树上，投一获二。《岭外录》云：首如虾蟆，背有细鳞，身短尾长。旦暮自鸣蛤蚧。俚人采之，割腹以竹开张，曝干，鬻于市，力在尾，尾不全者无效。彼人用疗折伤。近日西路亦出，其状虽小，滋力一般。无毒。主肺痿上气，咯血，咳嗽，并宜丸散中使。凡用，炙令黄熟，熟捣，口舍少许，奔走，令人不喘者，是其真也。雷公云凡使，须认雄雌。若雄为蛤，皮粗口大，身小尾粗；雌为蚧，口尖，身大尾小。男服雌，女服雄。凡修事服之，去甲上、尾上并腹上肉毛，毒在眼。如斯修事了，用酒浸，才干，用纸两重，于火上缓隔焙纸炙，待两重纸干，焦透后，去纸，取蛤蚧于瓷器中盛，于东舍角畔悬一宿，取用，力可十倍。勿伤尾，效在尾也。

　　衍义曰蛤蚧，补肺虚痨嗽，有功，治久嗽不愈。肺间积虚热，久则成疮，故嗽出脓血，晓夕不止。喉中气塞，胸鬲噎痛，蛤蚧、阿胶、生犀角、鹿角胶、羚羊角一两；除胶外，皆为屑，次入胶，分四服。每服用河水三升，于银石器中，慢火煮至半升，滤去滓，临卧微温细细呷，其滓候服尽再捶，都作一服，以水三升，煎至半升，如前服。若病患久虚不喜水，当递减水。张刑部子皋病极，田枢密况送此方，遂愈。

　　卷第二十二　下品

　　水蛭（音质）

　　水蛭（音质）　味咸，苦，平，微寒，有毒。主逐恶血，瘀血，月闭，破血瘕，积聚，无子，利水道，又堕胎。一名 ，一名至掌。生雷泽池泽。五月、六月采，曝干。

　　陶隐居云 （音蜞），今复有数种，此用马蜞，得啮人腹中有血者，仍干为佳。山 及诸小者皆不用。楚王食寒菹，所得而吞之，果能去结积，虽曰阴 ，亦是物性兼然。唐本注云：此物有草蛭、水蛭。大者长尺，名马蛭，一名马蜞。并能咂牛、马、人血。今俗多取水中小者，用之大效，不必要须食人血满腹者。其草蛭，在深山草上，人行即敷着胫股，不觉，遂于肉中产育，亦大为害，山人自有疗法也。臣禹锡等谨按蜀本云：采得之，当用 竹筒盛，待干，又米泔浸一宿后，曝干。以冬猪脂煎令焦黄，然后用之。勿误采石蛭、泥蛭用。石、泥二蛭，头尖，腰粗，色赤，不入药，误食之，则令人眼中如生烟，渐致枯损。今用水中小者耳。陈藏器云：水蛭，本功外，人患赤白游疹及痈肿毒肿，取十余枚，令啖（一作KT ）

　　病处，取皮皱肉白，无不瘥也。冬月无蛭虫，地中掘取，暖水中养之，令动，先洗去人皮咸，以竹筒盛蛭缀之，须臾便咬血满自脱，更用饥者。崔知悌令两京无处预养之，以防缓急，收干蛭，当展其身，令长腹中有子者去之。此物难死，虽加火炙，亦如鱼子，烟熏三年，得水犹活，以为楚王之病也。药性论云：水蛭，使。主破女子月候不通，欲成血痨症块。能治血积聚。日华子云：畏锻石。破症结。然极难修制，须细锉后，用微火炒，令色黄乃熟，不尔，入腹生子为害。

　　图经曰水蛭，生雷泽池泽，今近处河池中多有之。一名蜞。此有数种：生水中者名水蛭，亦名蚂蟥；生山中者名石蛭；生草中者名草蛭；生泥中者名泥蛭。并皆着人及牛、马股胫间，啮咂其血，甚者入肉中，产育为害亦大。水蛭有长尺者，用之当以小者为佳。六月采，曝干。一云采得当以 竹筒盛之，待干，又用米泔浸经宿，然后出之，曝已。又用冬月猪脂煎令黄，乃堪用。干蛭，当展令长，腹中有子者去之。古法有用水蛭啖疮者，缓急所须，亦不可得。崔知悌令预收养之，以备用。此物极难死，加火炙，经年，得水犹可活也。石蛭等并头尖腹粗，不堪入药，误用之，则令人目中生烟不已。渐致枯损，不可不辨也。

　　经验方治折伤。用水蛭，新瓦上焙干，为细末，热酒调下一钱。食顷痛，可更一服，痛止；便将折骨药封，以物夹定，直候至效。初虞世治从高坠下及打击内伤，神效。麝香、水蛭各一两，锉碎，炒令烟出，二件研为末。酒调一钱，当下畜血。未止再服，其效如神。

　　衍义曰水蛭，陈藏器、日华子所说备矣。大者京师又谓之马鳖，腹黄者谓之蚂蟥；畏盐，然治伤折有功。《经》与《注》皆不言修制，宜仔细不可忽也。今人用者皆炒。

　　卷第二十二　下品

　　斑蝥

　　斑蝥　味辛，寒，有毒。主寒热，鬼疰，蛊毒，鼠 ，疥癣，恶疮，疽蚀，死肌，破石癃，血积，伤人肌，堕胎。一名龙尾。生河东川谷。八月取，阴干。（马刀为之使，畏巴豆、丹参、空青，恶肤青。）

　　陶隐居云：豆花时取之，甲上黄黑斑色如巴豆大者是也。臣禹锡等谨按蜀本图经云：七月、八月，大豆叶上甲虫，长五、六分，黄斑纹乌腹者，今所在有之。吴氏云：斑蝥，一名斑蚝（音刺），一名龙蚝，一名斑菌，一名 发，一名盘蛩，一名晏青。神农：辛。歧伯：咸。

