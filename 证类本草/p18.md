<!-- { "loadSidebar": true } -->
　　雷公云：凡使，宜须细认，取诸般尚有百等，不可一一论之，有妙硫砂，如拳许大，或重一，有十四面，面如镜，若遇阴沉天雨，即镜面上有红浆汁出。有梅柏砂，如梅子许大，夜有光生，照见一室。有白庭砂，如帝珠子许大，面上有小星现。有神座砂，又有金座砂、玉座砂，不经丹灶，服之而自延寿命。次有白金砂、澄水砂、阴成砂、辰锦砂、芙蓉砂、镜面砂、箭镞砂、曹末砂、土砂、金星砂、平面砂、神末砂，以上不可一一细述也。夫修事朱砂，先于一静室内，焚香斋沐，然后取砂，以香水浴过了，拭干，即碎捣之，后向钵中更研三伏时竟，取一瓷锅子着研了砂于内，用甘草、紫背天葵、五方草各锉之，着砂上下，以东流水煮亦三伏时，勿令水火缺失时候满，去三件草，又以东流水淘令净，干晒又研如粉，用小瓷瓶子盛，又入青芝草，山须草半两盖之，下十斤，火锻，从巳至子时方歇。候冷再研似粉，如要服，则入熬蜜，丸如细麻子许大，空腹服一丸。如要入药中用，则根据此法。凡 ，自然住火，五两朱砂，用甘草二两，紫背天葵一镒，五方草自然汁一镒，若东流水取足。外台秘要：伤寒、时气、温疫、头痛、壮热脉盛，始得一、二日者。取真砂一两，以水一斗，煮取一升，顿服，覆衣被取汗。又方：辟瘟疫。取上等朱砂一两细研，以白蜜和丸如麻子大，常以太岁日平旦，一家大小勿食诸物，面向东立，各吞三、七丸，永无疫疾。又方：疗心腹宿症及卒得症。取朱砂细研，搜饭令朱匀，以雄鸡一只，先饿二日，后以朱饭饲之，着鸡于板上。收取粪，曝燥为末，温清酒服方寸匕至五钱，日三服。若病困者，昼夜可六服。一鸡少更饲，一鸡取足服之，俟愈即止。斗门方：治小儿未盈月惊着，似中风欲死者。用朱砂以新汲水浓磨汁，涂五心上，立瘥。最有神验。十全博救：疗子死腹中不出。用朱砂一两，以水煮数沸，末之，然后取酒服之，立出。姚和众：小儿初生六日，温肠胃，壮血气方：炼成朱砂如大豆许，细研，以蜜一枣大熟调，以绵 取，令小儿吮之。一日令尽。太上八帝玄变经三皇真人炼丹方：丹砂一斤，色发明者，研末，重绢筛之，令靡靡，以醇酒不见水者沃丹，挠之令如葑泥状，盛以铜盘中，置高阁上，勿令妇人见，曝之，身自起居数挠燥，复沃之，当令如泥，若阴雨三百日，当紫色，握之不污手，如着手，未干可丸。欲服时，沐浴兰香，斋戒七日，勿令妇人近药过旁，丸如麻子大常以平旦向日吞三丸，服之一月，三虫出。服之五、六月，腹内诸病皆瘥。服之一年，眉发神人至。张潞云乌髭鬓大效方：以小雌鸡一对，别处各养喂，不得令食虫并杂物，只与乌油麻一件，并与水吃，使鸡长大放卵时专觑取出，先放者卵收取，及别处，更放卵绝却收。先放者卵，细研好朱砂一两，击破卵巅，些些作窍，入砂于卵内安置，用纸粘损处数重，候干用。后放者卵，一齐令鸡抱，候鸡子出为度。其药在卵内，自烂研如粉，用蒸饼丸如绿豆大，不计时候，酒下五、七丸，不惟变白，亦愈疾矣。青霞子：丹砂，自然不死，若以气衰，血散，体竭，骨枯，人石之功，稍能添益，若欲长生久视，保命安神，须饵丹砂，且八石见火，悉成灰烬，丹砂伏火，化为黄银，能重能轻，能神能灵，能黑能白，能暗能明，一斛人擎，力难升举，万斤遇火，轻速上腾，鬼神寻求，莫知所在。太清服炼灵砂法：丹砂，外包八石，内含金精，先禀气于甲，受气于丙，出胎见壬，结魄成庚，增光归戊，阴阳升降，各本且如矿石五金，俱受五阴神之气结，亦分为五类之形，形质顽恶，志性沉滞。宝藏论：朱砂若草伏住火，胎包在橐，成汁可点银为金，次点铜为银。别说云：谨按金、商州亦见出一种，作土气色，微黄。陕西、河东、河北、京东、京西等路并入药，及画家亦用。

　　长安、蜀中研以代水银朱作漆器。又信州近年出一种，极有大者，光芒墙壁，略类宜州所产，然生砒色，入药用，见火恐杀人。今浙中市肆所货往往多是，用者宜审谛之。

　　晟近得武林，陈承编次《本草图经》本参对，陈于图经外，又以“别说”附着于后，其言皆可稽据，不妄，因增入之。

　　衍义曰：丹砂，今人谓之朱砂。辰州朱砂，多出蛮峒。锦州界 獠峒老鸦井，其井深广数十丈，先聚薪于井，满则纵火焚之。其青石壁迸裂处，即有小龛，龛中自有白石床，其石如玉。

　　床上乃生丹砂，小者如箭镞，大者如芙蓉，其光明可鉴，研之鲜红。砂泊床，大者重七、八两至十两者。晃州亦有形如箭镞带石者，得自土中，非此之比也。此物镇养心神，但宜生使。炼服，少有不作疾者，亦不减硫黄辈。又一医流服伏火者数粒，一旦大热，数夕而毙。李善胜尝炼朱砂为丹，经岁余，沐浴再入鼎，误遗下一块，其徒丸服之，遂发懵冒，一夕而毙。生朱砂，初生儿便可服。因火力所变，遂能杀人，可不谨也。

　　卷第三

　　云母

　　云母　味甘，平，无毒。主身皮死肌、中风寒热，如在车、船上，除邪气，安五脏，益子精，明目，下气，坚肌，续绝，补中，疗五劳七伤，虚损少气，止痢。久服轻身延年，悦泽不老，耐寒暑，志高神仙。一名云珠，色多赤；一名云华，五色具；一名云英，色多青；一名云液，色多白；一名云砂，色青黄；一名磷石，色正白。

　　生泰山山谷、齐、庐山及琅邪北定山石间。二月采。（泽泻为之使，畏 甲及流水。）

　　陶隐居云：按《仙经》云母乃有八种：向日视之，色青白多黑者，名云母；色黄白多青，名云英；色青黄多赤，名云珠；如冰露，乍黄、乍白，名云砂；黄白 ，名云液；皎然纯白明澈，名磷石。此六种并好服，而各有时月。其黯黯纯黑、有纹斑斑如铁者，名云胆：色杂黑而强肥者，名地涿。此二种并不可服。炼之有法，唯宜精细；不尔，入腹大害人。今虚劳家丸散用之，并只捣筛，殊为未允。琅邪在彭城东北，青州亦有。今江东唯用庐山者为胜，以砂土养之，岁月生长。今炼之用矾石则柔烂，亦便是相畏之效。百草上露，乃胜东流水，亦用五月茅屋溜水。臣禹锡等谨按药性论云：云母粉，君，恶徐长卿，忌羊血。粉有六等，白色者上，有小毒，主下痢肠癖，补肾冷。杨损之云：青、赤、白、黄、紫者，并堪服饵，唯黑者不任用，害人。日华子云：凡有数种，通透轻薄者，为上也。

　　图经曰：云母，生泰山山谷、齐庐山及琅邪北定山石间，今兖州云梦山及江州、濠州、杭越作片成层可折，明滑光白者为上。江南生者多青黑色，不堪入药。二洁者，今人或以饰灯笼，亦古屏扇之遗事也。谨按方书用云母，皆以白泽者为贵；唯中山卫叔卿单服法，云母五色具者，盖《本经》所谓一名云华者是，一物中而种类有别耳，葛洪《抱朴子·内篇》云：云母有五种，而人不能别也，当举以向日看其色，详占视之，乃可知正尔，于阴地视之，不见其杂色也。五色并具而多青者，名云英，宜以春服之；五色并具而多赤者，名云珠，宜以夏服之；五色并具而多白者，名云液，宜以秋服之；五色并具而多黑者，名云母，宜以冬服之；但有青黄二色者，名云砂，宜以季夏服之； 纯白者，名磷石，四时可服也。然则，医方所用正白者，乃磷石一种耳。古之服五云之法甚多，陶隐居所撰《太清诸石药变化方》言之备矣。今道书中有之，然修炼节度，恐非文本可详，诚不可轻饵也。

　　又西南天竺等国出一种石，谓之火齐，亦云母之类也，色如紫金，离析之，如蝉翼，积之乃如纱谷重沓。又云琉璃类也，亦堪入药。

　　雷公云：凡使，色黄黑者，浓而顽，赤色者，经妇人手把者，并不中用。须要光莹如冰色者为上。凡修事一斤，先用小地胆草、紫背天葵、生甘草、地黄汁各一镒，干者细锉，湿者取汁了，于瓷锅中安云母并诸药了，下天池水三镒，着火煮七日夜，水火勿令失度，其云母自然成碧玉浆在锅底，却以天池水猛投其中，将物搅之，浮如蜗涎者即去之。如此三度淘净了，取沉香一两，捣作末，以天池水煎沉香汤三升以来，分为三度，再淘云母浆了，日中晒，任用之。圣惠方：治火疮败坏。用云母粉同生羊髓，和如泥涂之。千金方：治风疹遍身，百计治不瘥者， 云母粉以清水调服之，看人大小，以意酌量，与之多少服。千金翼：治热风汗出，心闷。水和云母服之，不过再服，立瘥。

　　又方：治带下。温水和服三方寸匕，立见神效，瘥。又方：治赤白痢积年不瘥。饮调服方寸匕，两服立见神效。又方：治金疮并一切恶疮。用云母粉敷之，绝妙。又方治淋疾，温水和服三钱匕。经效方：青城山丈人观主康丰传，治百病， 制云母粉法：云母一斤，折开揉碎，入一大瓶内，筑实，上浇水银一两，封固，以十斤顶火 通赤，取出，却拌香葱、紫引翘草二件，合捣如泥，后以夹绢袋盛，于大水盆内摇取粉，余滓未尽，再添草药重捣如前法取粉。沉水干，以小木盘一面，于灰上印一浅坑，铺纸倾粉在内，直候干，移入火焙焙之，取出细研，以面糊丸如梧桐子大。遇有病者，服医心镜：治小儿赤白痢及水痢。云母粉半大两，研作粉，煮白粥调，空腹食之。抱朴子：服五云玉化之以为水，或以露于铁器中，以元水熬之为水，或以硝石合于筒中埋之为水，或以蜜搜为酪，或以秋露渍之百日，KT囊 以为粉，或以无巅草血合饵之。

　　服之一年，百病除。三年久服返老成童，五年不缺服，可役使鬼神。入火不烧，入水不濡，践棘而不伤肤，与仙人相见。他物埋地，物朽着火即焦，而五云内猛火中，经时终不焦，埋之永不腐，故能令人长生也。服经十年，云气常覆其上，夫服其母，以致其子，其理之自然。明皇杂录：开元中，有名医纪朋者，观人颜色，谈笑，知病深浅，不待诊脉。帝闻之，召于掖庭中看一宫人每日昃则笑歌啼号，若狂疾，而足不能履地。朋视之，曰：此必因食饱而大促力，顿仆于地而然。

　　乃饮以云母汤，令熟寐，觉而失所苦。问之，乃言因太华公主载诞，宫中大陈歌吹，某乃主讴，惧其声不能清且长，吃豚蹄羹饱而当筵歌大曲，曲罢，觉胸中甚热，戏于砌台上，高而坠下，久而方苏，病狂，足不能及地。丹房镜源：云母粉制汞伏丹砂，亦可食之。神仙传：宫嵩服云母，数百岁有童子颜色。青霞子：云母久服，寒暑难侵。

　　衍义曰：云母，古虽有服炼法，今人服者至少，谨之至也。市廛多折作花朵以售之，今唯合云母膏，治一切痈毒疮等，惠民局别有法。

