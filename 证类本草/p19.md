<!-- { "loadSidebar": true } -->
　　卷第三

　　玉屑

　　玉屑　味甘，平，无毒。主除胃中热、喘息、烦懑，止渴。屑如麻豆服之，久服轻身，长年。

　　生蓝田。采无时。（恶鹿角。）

　　陶隐居云：此云玉屑，亦是以玉为屑，非应别一种物也。《仙经》：服 玉，有捣如米粒，乃以苦酒辈，消令如泥，亦有合为浆者。凡服玉，皆不得用已成器物，及冢中玉璞也。好玉出蓝田及南阳徐善亭部界中，日南、卢容水中，外国于阗、疏勒诸处皆善，《仙方》名玉为玄真，洁白如猪膏，叩之鸣者，是真也。其比类甚多相似，宜精别之。所以燕石入笥，卞氏长号也。唐本注云：饵玉，当以消作水者为佳。屑如麻豆服之，取其精润脏腑，滓秽当完出也。又为粉服之者，使人淋壅。屑如麻豆，其义殊深。臣禹锡等谨按抱朴子云：玉屑，服之与水饵之，惧令人不死。所以不及金者，令人数数发热，似寒食散状也。若服玉屑者，宜十日辄一服，雄黄、丹砂各一刀圭，散发洗沐寒水，迎风而行，则不发热也。日华子云：玉，润心肺、明目，滋毛发，助声喉。

　　图经曰 玉，按《本经》玉泉生蓝田山谷，玉屑生蓝田。陶隐居注云：好玉出蓝田及南阳徐容水中，外国于阗、疏勒诸处皆善；今蓝田、南阳、日南不闻有玉，礼器及乘舆服御多是于阗国玉。晋·金州防御判官平居诲，天福中为鸿胪卿张邺（本二名上一字犯太祖庙讳上字）使于阗，判官回作《行程记》，载其国采玉之地云：玉河，在于阗城在城东三十里；二曰绿玉河，在城西二十里；三曰乌玉河，在绿玉河西七里。其源虽一，而其玉随地而变，故其色不同。

　　每岁五、六月大水暴涨，则玉随流而至。玉之多寡，由水之大小。七、八月水退，乃可取，彼之谓之捞玉。其国之法，官未采玉，禁人辄至河滨者，故其国中器用服饰，往往用玉。今中国所有，多自彼来耳。陶隐居云：玉泉是玉之精华，白者质色明澈，可消之为水，故名玉泉。世人无复的识者，唯通呼为玉尔。玉屑是以玉为屑，非应别是一物。《仙经》服 玉，有捣如米粒，乃以苦酒辈消令如泥，亦有合为浆者。苏恭云：玉泉者，玉之泉液也，以仙室池中者为上。其以法化为玉浆者，功劣于自然泉液也。饵玉当以消作水者为佳。又屑如麻豆服之，取其精润脏腑，滓秽当完出。若为粉服之，即使人淋壅。《周礼》玉府王齐，则供食玉。郑康成注云：玉是阳精之纯者，食之以御水气，王齐当食玉屑。《正义》云：玉屑研之乃可食，然则玉泉今固无有。玉屑，医方亦稀用。祥符中先帝尝令工人碎玉如米豆粒，制作皆如陶、苏之说，然亦不闻以供膳饵。其云研之乃食，如此恐非益人，诚不可轻服也。方书中面膏，有用玉屑者，此恐是研粉之乃可用，既非服饵用之，亦不害也。书传载玉之色曰：赤如鸡冠，黄如蒸栗，白如截肪，黑如纯漆，谓之玉符，而青玉独无说焉。又其质温润而泽，其声清越以长，所以为贵也。今五色玉，清白者常有，黑者时有，黄、赤者绝无，虽礼之六器，亦不能得其真。今仪州出一种石，如蒸栗色，彼人谓之栗玉，或云亦黄玉之类，但少润泽，又声不清越，为不及耳。然服玉、食玉，唯贵纯白，它色亦不取焉。

　　海药云：按《异物志》云：出昆仑。又《淮南子》云：出钟山。又云：蓝田出美玉，燕口出壁玉，味咸，寒，无毒。

　　主消渴，滋养五脏，止烦躁。宜共金、银、麦门冬等，同煎服之，甚有所益。《仙经》云：服玉如玉化水法，在淮南三十六水法中载。又《别宝经》云：凡石韫玉，但夜将石映灯看之，内有红光，明如初出日，便知有玉。楚记卞和三献玉，不鉴所以遭刖足，后有辩者，映灯验之，方知玉在石内，乃为玉玺，价可重连城也。李预每羡古人餐玉之法，乃采访蓝田，躬往掘得若环壁杂器形者，大小百余枚，稍粗黑，皆光润可玩，预乃捶七十枚成屑，日食之，经年，云有效验，而世事寝息，并不禁节。又加之以好酒损志，及疾笃，谓妻子曰：服玉当屏居山林，排弃嗜欲，或当有大神力，而吾酒色不绝，自致于死，非药中旬，长安毒热，预停尸四宿，而体色不变，其妻常氏，以玉珠二枚，含之，口闭因嘱，其口都无秽气。宝藏论：玉玄，真者饵之，其命无极，令人举身轻飞，不但地仙而已。然其道迟成，服一、二百斤乃可知也。玉，可以乌米酒及地榆酒化之为水，亦可以葱浆水消之为粘，亦可饵以为丸，可烧为粉服，一年以上，入水中不濡。王莽遗孔休玉，休不受，莽曰：君面有疵，美玉可以灭瘢，休犹不受。莽曰：君嫌其价逐捶碎进休，休方受之。青霞子：玉屑一升，地榆草一升，稻米一二升，置铜器中煮米熟，绞取汁。玉屑化为水，名曰玉液。以药纳杯中美醴，所谓神仙玉浆也。天宝遗事：唐贵妃含玉咽津，以解肺渴。叶天师枕中记：玉屑，味甘，和，无毒。屑如麻豆，久服轻身长寿。恶鹿角。马鸣先生金丹诀：玉屑常服，令人精神不乱。

　　卷第三

　　玉泉

　　玉泉　味甘，平，无毒。主五脏百病，柔筋强骨，安魂魄，长肌肉，益气，利血脉，疗妇人带下十二病，除气癃，明耳目。

　　久服耐寒暑，不饥渴，不老神仙，轻身长年。人临死服五斤，死三年色不变。一名玉札。生蓝田山谷。采无时。（畏款冬花。）

　　陶隐居云：蓝田在长安东南，旧出美玉，此当是玉之精华，白者质色明澈，可消之为水，故者，唯通呼为玉尔。张华又云：服玉用蓝田 （音角）玉白色者；此物平常服之，则应神仙。

　　有人临死服五斤，死经三年，其色不变。古来发冢见尸如生者，其身腹内外，无不大有金玉。汉制，王公葬，皆用珠 玉匣，是使不朽故也。炼服之法，亦应根据《仙经》服玉法，水屑随宜。虽曰性平，而服玉者亦多乃发热，如寒食散状。金玉既天地重宝，不比余石，若未深解节度，勿轻用之。今按：别本注云：玉泉者，玉之泉液也。以仙室玉池中者为上。

　　今《仙经》三十六水法中，化玉为玉浆，称为玉泉。服之长年不老，然功劣于自然泉液也。一名玉液，一名琼浆。臣禹锡等谨按日华子云：玉泉治血块。

　　图经文具玉屑条下。

　　别说云：谨按《图经》说仪州栗玉，乃黄石之光莹者，凡玉之所以异于石者，以其坚而有理，火刃不可伤为别尔。

　　今仪州黄石，虽彼人强名栗玉，乃轻小，刀刃便可雕刻，与阶州白石同体而异色，恐不足继诸玉类。

　　衍义曰：玉泉，《经》云：生蓝田山谷。采无时。今蓝田山谷无玉泉。泉水，古今不言采。又曰：服五斤。古今方，水不言斤。又曰：一名玉札。如此则不知定是何物。诸家所解，更不隐居虽曰可消之为水，故名玉泉。诚如是，则当言玉水，亦不当言玉泉也。盖泉具流布之义，别之则无所不通。《易》又曰：山下出泉蒙。如此则诚非止水，终未远，亦文本脱误也。采玉为浆，断无疑焉。且如书篇尚多亡逸，况《本草》又在唐尧之上，理亦无怪。谓草》误为蛇全。《唐本》注云：全字乃是合字，陶见误本改为含，尚如此不定。后有铁浆，其义同此。又《道藏经》有金饭玉浆之文，唐·李商隐有琼浆未饮结成冰之诗，是知玉诚可以为浆。又荆门军界有玉泉寺，中有泉，与寻常泉水无异，亦不能治病。寺中日用此水。又西洛有万安山，山腹间有寺曰玉泉。尝两登是山，质玉泉之疑，寺僧皆懵不能答。寺前有泉一派，供寺中用。泉窦皆青石，与诸井水无异。若按别本注玉泉，玉之泉液也，以仙室玉池中者为上。如此则举世不能得，亦漫立此名，故知别本所注为不可取。又有燕玉出燕北，体柔脆，如油和粉色，不入药，当附于此。

　　卷第三

　　石钟乳

　　石钟乳　味甘，温，无毒。主咳逆上气，明目，益精，安五脏，通百节，利九窍，下乳汁，益气，补虚损，疗脚弱疼冷，下焦伤竭，强阴。久服延年益寿，好颜色，不老，令人有子。不炼服之，令人淋。一名公乳，一名芦石，一名夏石。生少室山谷及泰山。采无时。（蛇床为之使，恶牡丹、玄石、牡蒙，畏紫石英、 草。）

　　陶隐居云：第一出始兴，而江陵及东境名山石洞亦皆有。唯通中轻薄如鹅翎管，碎之如爪甲，中无雁齿，光明者为善。长挺乃有一、二尺者。色黄，以苦酒洗刷则白。《仙经》用之少，而俗方所重，亦甚贵。

　　唐本注云：钟乳第一始兴，其次广、连、澧、朗、郴等州者，虽浓而光润可爱，饵之并佳。今峡州、青溪、房州三洞出者，亚于始兴。自余非其土地，不可轻服，多发淋渴，只可捣筛，白练裹之，合诸药草浸酒服之。陶云钟乳一、二尺者，谬说。

　　今按别本注云：凡乳生于深洞幽穴，皆龙蛇潜伏，或龙蛇毒瓦斯，或洞口阴阳不匀，或通风气。雁齿涩，或黄或赤，乳无润泽，或其煎炼火色不调，一煎以后不易水，则生火毒，即令服人发淋。又乳有三种：有石乳、竹乳、茅山之乳。

　　石乳者，以其山洞纯石，以石津相滋，阴阳交备，蝉翼文成，谓为石乳。竹乳者，以其山洞，遍生小竹，以竹津相滋，乳如竹状，谓为竹乳。茅山之乳者，山有土石相杂，遍生茅草，以茅津相滋为乳，乳色稍黑而滑润。石乳性温，竹乳性平，茅山之乳微寒。一种之中；有上、中、下色，余处亦有，不可轻信。凡乳，光泽为好也。

　　臣禹锡等谨按吴氏云：钟乳，一名虚中。神农：辛。桐君、黄帝、医和：甘扁鹊：甘，无毒。生山谷阴处岸下。溜汁成如乳汁，黄白色，空中相通，二月、三月采，阴干。《药性论》云：钟乳亦名黄石砂，有大毒。主泄精，寒嗽，壮元气，建益阳事，能通声。忌羊血。萧炳云：如蝉翅者上，爪甲者次，鹅管者下。明白薄者可服。日华子云：补五劳七伤，通亮者为上。更有蝉翼乳，功亦同前。凡将合镇驻药，须是一气研七周时，点末臂上，便入肉不见为度。虑人歇，即将铃系于棰柄上，研常鸣为验。

　　图经曰：石钟乳，生少室山谷及泰山，今道州江华县及连、英、韶、阶、峡州山中皆有之。生岩穴阴处，溜山液而成，空中相通，长者六、七寸，如鹅翎管状，碎之如爪甲，中无雁齿，光明者善，色白微红。

