<!-- { "loadSidebar": true } -->
　　嘉 二年八月三日诏：朝廷累颁方书，委诸郡收掌，以备军民医疾。访闻贫下之家，难于副矜存之意。今除在京，已系逐年散药外，其三京并诸路，自今每年京府节镇及益、并、庆、渭四州，各赐钱二百贯，余州军监赐钱一百贯，委长吏选差官属监，勒医人体度时令，按方：合药，候有军民请领，画时给付。所有《神农本草》、《灵枢》、《太素》、《甲乙经》、《素问》之类，及《广济》、《千金》、《外台秘要》等方，仍差太常少卿直集贤院掌禹锡、职方：员外郎秘阁校理林亿、殿中丞秘阁校理张洞、殿中丞馆阁校勘苏颂同共校正，闻奏。臣禹锡等寻奏：置局刊校，并乞差医官三、两人同共详定。其年十月，差医学秦宗古、朱有章赴局祗应。三年十月，臣禹锡、臣亿、臣颂、臣洞又奏：本草旧本经注中，载述药性功状，甚多疏略不备处，已将诸家本草及书史中，应系该说药品功状者，采拾补注，渐有次第。及见唐显庆中，诏修本草，当时修定注释本经外，又取诸般药品，绘画成图及别撰图经等，辨别诸药，最为详备，后来失传，罕有完本。欲下诸路州县应系产药去处，并令识别人，仔细辨认根、茎、苗、叶、花、实、形色、大小，并虫鱼、鸟兽、玉石等，堪入药用者，逐件画图，并一一开说，着花结实，收采时月，所用功效；其番夷所产药，即令询问榷场市舶商客，亦根据此供析，并取逐味各一、二两或一、二枚封角，因入京人差送，当所投纳，以凭照证，画成本草图；并别撰图经，所冀与今本草经并行，使后人用药，知所根据。奏可。至四年九月，又准敕差太子中舍陈检同校正。五年八月，神注本草成书，先上之。十一月十五日准敕差光禄寺丞高保衡同共复校，至六年十二月，缮写成版样依旧，并目录二十一卷，仍赐名曰嘉 补注神农本草。

　　嘉 五年八月十二日进图经本草奏敕嘉 三年十月，校正医书所奏：窃见唐显庆中诏修本草，当时修定注释《本经》外，又取诸药品，绘画成图，别撰图经，辨别诸药，最为详备。后来失传，罕有完本，欲望下应系产药去处，令识别人，仔细详认根、茎、苗、叶、花、实、形色、大小，并虫鱼、鸟兽、玉石等，堪入药用者，逐件画图，并一一开说，着花结实，收采时月及所用功效；其番夷所产，即令询问榷场市舶商客，亦根据此供析，并取逐味一、二两，或一、二枚封角，因入京人差 送，当所投纳，以凭照证，画成本草图；并别撰图经，与今本草经并行，使后人用药，有所根据。奉诏旨：宜令诸路转运司，指挥辖下州府军监，差逐处通判职官专切管句，根据应供申校正医书所。至六年五月又奏：《本草图经》系太常博士集贤校理苏颂分定编撰，将欲了当，奉敕差知颖州，所有图经文本，欲令本官一面编撰了当，诏可。其年十月，编撰成书，送本局修写，至七年十二月一日进呈，奉敕镂板施行。

　　证类本草校勘官叙政和六年七月二十九日奉敕校勘同校勘官太医学内舍生编类圣济经所点对方书官（臣）龚璧同校勘官登仕郎编类圣济经所点对方书官（臣）丁阜同校勘官登仕郎编类圣济经所点对方书官（臣）许同校勘官登仕郎编类圣济经所点对方书官（臣）杜润夫同校勘官翰林医候入内内宿编类圣济经所点对方书官（臣）朱永弼同校勘官翰林医官编类圣济经所点对方书官（臣）谢同校勘官奉议郎太医学博士编类圣济经所检阅官（臣）刘植校勘官中卫大夫康州防御使句当龙德宫总辖修建明堂所医药提举入内医官编类圣济经提举太医学（臣）曹孝忠

　　翰林学士宇文公书证类本草后

　　唐慎微，字审元，成都华阳人。貌寝陋，举措语言朴讷，而中极明敏。其治病百不失一，语证候不过数言，再问之，辄怒不应。其于人不以贵贱，有所召必往，寒暑雨雪不避也。其为士人疗病，不取一钱，但以名方秘录为请。以此士人尤喜之，每于经史诸书中得一药名、一方论，必录以告，遂集为此书。尚书左丞蒲公传正，欲以执政恩例奏与一官，拒而不受。其二子：五十一、五十四（偶忘其名）及婿张宗说，字岩老，皆传其艺，为成都名医。元 间，虚中为儿童时，先人感风毒之病，审元疗之如神。又手缄一书，约曰：某年月日即启封。至期，旧恙复作，取所封开视之，则所录三方：第一疗风毒再作；第二疗风毒攻注作疮疡；第三疗风毒上攻，气促欲作喘嗽。如其言，以次第饵之，半月，良愈，其神妙若此。皇统三年九月望，成都宇文虚中书。

　　余读沈明远寓简称：范文正公微时，尝慷慨语其友曰：吾读书学道，要为宰辅，得时行道，可以活天下之命。时不我与，则当读黄帝书，深究医家奥旨，是亦可以活人也。未尝不三复其言，而大其有济世志。又读苏眉山题东皋子传后云：人之至乐，莫若身无病，而心无忧。

　　我则无是二者，然人之有是者。接于予前，则予安得全其乐乎！故所至常蓄善药，有求者则与之，而尤喜酿酒以饮客。或曰：子无病而多蓄药，不饮而多酿酒，劳己以为人，何哉？予笑曰：病者得药，吾为之体轻，饮者得酒，吾为之酣适，岂专以自为也，亦未尝不三复其言，而仁其用心，嗟乎！古之大人君子之量，何其弘也。盖士之生世，唯当以济人利物为事。

　　达则有达而济人利物之事，所谓执朝廷大政，进贤退邪，兴利除害，以泽天下是也。穷则有穷而济人利物之事，所谓居闾里间，传道授学，急难救疾，化一乡一邑是也。要为有补于世，有益于民者，庶几乎兼善之义，顾岂以未得志也，未得位也，遽泛然忘斯世，而弃斯民哉！若夫医者，为切身一大事，且有及物之功。语曰：人而无恒，不可以作巫医。又曰：子之所慎：斋、战、疾。康子馈药，子曰：丘未达，不敢尝。余尝论之，是术也。在吾道中，虽名为方伎，非圣人贤者所专精，然舍而不学，则于仁义忠孝有所缺。盖许世子止不先尝药，春秋书以弑君。故曰：为人子者，不可不知医，惧其忽于亲之疾也。况乎此身，受气于天地，受形于父母，自幼及老，将以率其本然之性，充其固有之心；如或遇时行道，使万物皆得其所，措六合于太和中，以毕其为人之事。而一旦有疾，懵不知所以疗之，伏枕呻吟，付之庸医手。而生死一听焉，亦未可以言智也。故自神农、黄帝、雷公、歧伯以来，名卿才大夫，往往究心于医。若汉之淳于意，张仲景，晋之葛洪、殷浩，齐之褚澄，梁之陶弘景皆精焉。唐·陆贽斥忠州，纂集方书；而苏、沈二公良方，至今传世。是则吾侪以从正讲学余隙，而于此乎搜研，亦不为无用也。余自幼多病，数与医者语，故于医家书，颇尝涉猎。在淮阳时，尝手节本草一帙，辨药性大纲，以为是书，通天地间玉石、草木、禽兽、虫鱼，万物性味，在儒者不可不知。又饮食服饵禁忌，尤不可不察，亦穷理之一事也。后居大梁，得闲闲赵公家素问善本，其上有公标注夤缘一生。今岁游平水，会郡人张存惠魏卿介吾友弋君唐佐来言，其家重刊证类本草已出，及增入宋人寇宗 衍义，完焉新书，求为序引，因为书其后。己酉中秋日。云中刘祁云。

　　泰和甲子下己酉岁□□初日辛卯刊毕

　　
