<!-- { "loadSidebar": true } -->
　　图经曰：朴硝，生益州山谷有咸水之阳。硝石，生益州山谷及武都陇西西羌。芒硝，生于朴硝，今南北皆有之，而以西川者为佳。旧说三物同种，初采得其苗，以水淋取汁，煎炼而成，乃朴硝也，一名硝石朴。以硝石出于其中。又炼朴硝或地霜而成，坚白如石者，乃硝石也，一名芒硝。又取朴硝，以暖水淋汁，炼之减半，投于盆中，经宿而有细芒生，乃芒硝也。虽一体异名，而修炼之法既殊，则主治之功别矣。然《本经》各载所出，疑是二种。而今医方家所用，亦不复能究其所来，但以未炼成块，微青色者，为朴硝。炼成盆中上有芒者，为芒硝，亦谓之盆硝，其芒硝底澄凝者，为硝石。朴硝力紧，芒硝次之，硝石更缓，未知孰为真者。又按：苏恭谓晋宋古方，多用硝石，少用芒硝。近代诸医但用芒硝，鲜言硝石，是不然也。张仲景《伤寒方》：承气汤、陷胸丸之类，皆用芒硝。葛洪《肘后方》伤寒、时气、温病亦多用芒硝，唯治食脍胸膈中不化，方用朴硝。云无朴硝者，以芒硝代皆可用也。是晋宋以前，通用朴硝、芒硝矣。又《胡洽方》十枣汤用芒硝，大五饮丸用硝石。亦云无硝石用芒硝。是梁、隋间通用芒硝、硝石矣。以此言之，朴硝、硝石为精，芒硝为粗。故陶隐居引皇甫士安炼硝石法云：乃是取芒硝与石脾合煮，成为真硝石，然石脾无复识者。又注矾石云：生者名马齿矾，青白色，已炼成绝白，蜀人以当硝石，是硝石当时已为难得其真矣。故方书罕用，通以相代，若然今所用者，虽非真识，而其功效既相近，亦可通用无疑矣。其《本经》所以各载所出州土者，乃方俗治炼之法有精粗，故须分别耳。至如芎 之与蘼芜，大戟之与泽漆，俱是一物，《本经》亦各着州土者，盖根与苗，土地各有所宜，非别是一物。则朴硝、硝石，别着所出，亦其义也。他同此比，又有英硝者，亦出于朴硝，其状若白石英，作四、五棱，白色莹澈可爱，功用与芒硝颇同，但不能下利，力差小耳，亦谓之马牙硝，盖以类得名，近世用之最多。又金石凌法，用马牙硝、芒硝、朴硝、硝石四种相参次第下之。详此法出于唐世，不知当时如何分别也。又下有生硝条云：生茂州西山岩石间，其形块大小不常，色青白，鲜见用者。而今医家又用一种甜消，弥更精好，或疑是此，乃云出于英硝。炼治之法未闻。又南方医人论消或小异。有着说云：本草有朴硝、硝石、芒硝，而无马牙硝，诸家所注本草三种，竟无坚决，或言芒硝、硝石本是一物，不合重出。又言煎炼朴硝，投于盆中经宿乃有细芒，既如是，自当为马牙硝。又云马牙硝亦名英硝，自是一物，既以芒硝为朴硝，所出不应更有英硝。今诸硝之体各异，理亦易明，而至若此之惑也。朴硝味苦而微咸，《本经》言苦，《名医别录》以为辛，盖误谓硝石也。出蜀部者，莹白如冰雪，内地者小黑，皆苏脆易碎，风吹之则结霜，泯泯如粉，熬之烊沸，亦可熔铸。以水合甘草、猪胆煮之减半，投大盆中，又下凝水石屑同渍一宿，则凝结如白石英者，芒硝也。扫地霜煎炼而成如解盐，而味辛苦，烧之成焰都尽，则硝石也。能化金石，又性畏火而能制诸石使拒火，亦天地之神物也。牙消则芒硝是也。又有生硝不因煮炼而成，亦出蜀道，类朴硝而小坚也。其论虽辩，然与古人所说殊别，亦未可全信也。张仲景《伤寒论》疗膀胱急，小腹满，身尽黄，额上黑及足下热，因作黑瘅，大便必黑，腹胪胀满如水状，大便溏者，女劳得之，非水也。腹满者难疗，硝石矾石散主之。硝石熬黄，矾石烧令汁尽，二物等之，合夹绢筛，大麦粥汁和服方寸匕，日三，重衣覆取微汗，病随大小便去，小便正黄，大便正黑也。大麦用无皮者。《千金方》硝石用二分，矾石用一分。刘禹锡《传信方》，着石 山人甘露饭：疗热壅、凉膈上，呕积滞。蜀朴硝成末，每一大斤用蜜，冬用十三两，春、夏、秋用十二两，先捣筛朴硝成末后，以白蜜和令匀，便入新青竹筒，随小大者一节，着药得半筒以上即止，不得令满。却入炊甑中，令有药处在饭内，其虚处出其上，不妨甑箪即得，候饭熟取出，承热绵滤入一瓷钵中，竹蓖搅勿停手，令至凝即药成，收入合中。如热月即于冷水中浸钵，然后搅，每食后或欲卧时，含一匙、半匙，渐渐咽之。如要通转亦得。

　　圣惠方：治时气头痛不止。用朴硝二两，捣罗为散，用生油调，涂于顶上。又方：治乳石发动烦闷及诸风热。用朴硝炼成者半两，细研如粉，每服以蜜水调下一钱匕。日三、四服。外台秘要：疗喉痹神验。朴硝一两，细细含咽汁，顷刻立瘥。孙真人食忌：主口疮，取朴硝含之。

　　简要济众：治小便不通，膀胱热。白花散：朴硝不以多少，研为末，每服二钱匕，温茴香酒调下，无时服。

　　衍义曰：朴硝，是初采扫得，一煎而成者，未经再炼治，故曰朴硝。其味酷涩，所以力坚急不和，可以熟生牛、马皮，及治金银有伪。葛洪治食脍不化，取此以荡逐之。腊月中以新瓦罐，满注热水，用朴硝二升，投汤中，搅散，挂北檐下，俟硝渗出罐外，羽收之。以人乳汁调半钱，扫一切风热毒瓦斯攻注目睑外，及发于头面、四肢肿痛，应手神验。

　　卷第三

　　玄明粉

　　味辛、甘，性冷，无毒。治心热烦躁，并五脏宿滞、症结。明目，退膈上虚热，消肿毒。此即朴硝炼成者。（新补见《药性论》并日华子。）

　　仙经：以朴硝制伏为玄明粉。朴硝是太阴之精华，水之子也。阴中有阳之药。太阴号曰玄，内搜众疾，功莫大焉。治一切热毒风，搜冷， 癖气胀满，五劳七伤，骨蒸传尸，头痛烦热，搜除恶疾，五脏秘涩，大小肠不通，三焦热淋，疰忤疾，咳嗽呕逆，口苦干涩，咽喉闭塞，心、肝、脾、肺脏胃积热，惊悸，健忘，荣卫不调，中酒中脍，饮食过度，腰膝冷痛，手脚酸，久冷久热，四肢壅塞，背膊拘急，眼昏目眩，久视无力，肠风痔病，血癖不调。妇人产后，小儿疳气，阴毒伤寒，表里疫疠等疾，并悉治之。此药久服令人身轻耳明，驻颜延寿。急解毒药，补益，妙。唐明皇帝闻说终南山有道士刘玄真，服食此药，遂诏而问曰：朕闻卿寿约三百岁，服食何药，得住世间，充悦如此。玄真答曰：臣按《仙经》修炼朴硝，号玄明粉，只服此药，遂无病长生。其药无滓，性温，能除众疾。生饵尚能救急难性命，何况修炼长服。益精壮气，助阳证阴。不拘丈夫妇人，幼稚襁褓，不问四时冷热，即食后冷热俱治。一两分为十二服，但临时酌量加减。似觉壅热，伤寒，头痛鼻塞，四肢不举，饮食不下，烦闷气胀，不论昼夜急疾，要宣泻求安，即看年纪高下，用药一分或至半两，酌量加减，用桃花汤下为使，最上；次用葱汤下；如未通宣，更以汤一碗或两碗，投之即验。自然调补如常。要微畅不秘涩，但长服之，稍稍得力，朝服暮服，应不搜刮人五脏，怡怡自泰。其药初服之时，每日空腹，酒饮茶汤任下三钱匕，食后良久更下三钱匕。七日内常微泻利黄黑水涎沫等，此是搜淘诸疾根本出去，勿用畏之。七日后渐觉腹脏暖，消食下气，唯忌食苦参或食诸鱼、藕菜。饮食诸毒药解法，用葱白煎汤一茶碗，调玄明粉两钱顿服之，其诸毒药立泻下。

　　若女人身怀六甲，长服安胎，诞孩子生日，无疮肿疾病。长服除故养新，气血日安。如有偶中毒物，取地胆一分，荠 、犀角各半两，服之立解。如长服，用大麻汤下为使。此药偏暖水脏，女人服，补血脉，及治骨蒸五劳，惊悸健忘，热毒风等，服之立愈。令人悦泽，开关健脾，轻身延寿，驻精神，明目。诸余功效不可具载，有传在太阴经中。朴硝二斤，须是白净者，以瓷炉一个叠实，却以瓦一片盖炉，用十斤炭火一 ，炉口不盖，着炭一条，候沸定了，方盖之，复以十五斤炭 之。放冷一伏时，提炉出药，以纸摊在地上，盆盖之一伏时，日晒取干。入甘草二两，生熟用，细捣罗为末。

　　卷第三

　　马牙硝

　　味甘，大寒，无毒。能除五脏积热伏气。末筛点眼及点眼药中用，甚去赤肿障翳涩泪痛。（新补 见《药性论》并日华子。）

　　图经文已具朴硝条中。

　　经验方：治食物过饱不消遂成痞鬲。马牙硝一两，碎之，吴茱萸半升陈者，煎取茱萸浓汁投硝，乘热服，良久未转，更进一服，立愈。窦群在常州，此方得效。又方：退翳明目白龙散：马牙硝光净者，用浓纸裹令按实，安在怀内着肉处。养一百二十日取出研如粉，入少龙脑同研细，不计年岁深远，眼内生翳膜，渐渐昏暗，远视不明，但瞳仁不破散并医得，每点用药末两米许，点目中。简要济众：治小儿鹅口。细研马牙硝，于舌上掺之，日三、五度。姚和众：治小儿重舌。马牙硝涂舌下，日三度。太清伏炼灵砂法：马牙硝，阴极之精，能制伏阳精，消化火石之气。丹房镜源：养丹砂，制 砂。

　　卷第三

　　生硝

　　味苦，大寒，无毒。主风热癫痫，小儿惊邪螈 ，风眩头痛，肺壅，耳聋，口疮，喉痹咽塞，牙颔肿痛，目赤热痛，多眵泪。生茂州西山岩石间。其形块大小不定，色青白。采无时。（恶麦句姜。今附）

　　图经文附朴硝条下。

　　卷第三

　　滑石

　　滑石　味甘，寒、大寒，无毒。主身热、泄 ，女子乳难，癃闭，利小便，荡胃中积聚寒热，益精气，通九窍六腑津液，去留结，止渴，令人利中。久服轻身，耐饥，长年。一名液石，一名共石，一名脱石，一名番石。生赭阳山谷及泰山之阴，或掖北白山，或卷山。采无时。（石韦为之使，恶曾青。）

　　陶隐居云：滑石，色正白，《仙经》用之以为泥。又有冷石，小青黄，性并冷利，亦能熨油污衣物。今出湘州、始安郡诸处。初取软如泥，久渐坚强，人多以作冢中明器物，并散热人用之，不正入方药。赭阳县先属南阳，汉哀帝置，明《本经》所注郡县，必是后汉时也。掖县，属青州东莱；卷县，属司州荣阳。唐本注云：此石所在皆有。岭南始安出者，白如凝脂，极软滑。其出掖县者，理粗质青白黑点，唯可为器，不堪入药。齐州南山神通寺南谷亦大有，色青白不佳，至于滑腻，犹胜掖县者。臣禹锡等谨按药性论云：滑石，臣。一名夕冷。

