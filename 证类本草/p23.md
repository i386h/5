<!-- { "loadSidebar": true } -->
　　能疗五淋，主难产。服其末，又末与丹参、蜜、猪脂为膏，入其月即空心酒下弹丸大。临产倍服，令滑胎易生。除烦热心躁，偏主石淋。陈藏器云：按始安及掖县所出二石，形质既异，所用又殊。陶云：不知今北方有之否。当陶之时北方阻绝，不知之者，曷足怪焉。苏恭引为一物，深可嗟讶。其始安者，软滑而白，是滑石。东莱者，硬涩而青，乃作器石也。南越志云： 城县出 石， 石即滑石也。土人以为烧器以烹鱼。日华子云：滑石治乳痈，利津液。

　　图经曰：滑石，生赭阳山谷及泰山之阴、或掖北白山、或卷山，今道、永、莱、濠州皆有之。此有二种，道、永州出者，白滑如凝脂。《南越志》云： 城县出 石， 石即滑石也。土人以为烧器，用以烹鱼是也。莱、濠州出者，理粗质青，有白黑点，亦谓之斑石。二种皆可作器用，甚精好。初出软烂如泥，久渐坚强，彼人皆就穴中乘其软时制作，用力殊少，不然坚《雷 炮炙方》滑石有五色，当用白色如方解石者。其绿色者，性寒有毒，不入药。又云：凡滑石似冰，白青色，画石上有白腻文者为真。如此说，则与今南中来者又皆相类，用之无疑矣。然雷 虽名隋人，观其书乃有言唐以后药名者，或者后人增损之欤。或云：沂州出一种滑石，甚佳，与《本经》所云泰山之阴相合。然彼土不取为药，故医人亦鲜知用之。今濠州医人所供青滑石，云性微寒，无毒。主心气涩滞。与《本经》大同小异。又吴录《地理志》及《太康地记》云：郁林州布山县多虺，其毒杀人，有冷石可以解之，石色赤黑，味苦，屑之着疮中，并以切齿立苏。一名切齿石。今人多用冷石作粉，治痱疮，或云即滑石也，但味之甘苦不同耳。按古方利小便，治淋涩，多单使滑石。又与石韦同捣末，饮服刀圭更快。又主石淋发烦闷，取滑石十二分，研粉，分两服，以水和搅令散，顿服之。烦热定，即停后服。

　　未已，尽服必瘥。

　　雷公云：凡使有多般，勿误使之。有白滑石、绿滑石、乌滑石、冷滑石、黄滑石。其白滑石方解石，色白，于石上画有白腻纹，方使得。滑石绿者，性寒，有毒，不入药中用。乌滑石似色，画石上有青白腻纹，入用妙也。黄滑石色似金，颗颗圆。画石上有青黑色者，勿用，杀人。冷滑石青苍色，画石上作白腻文，亦勿用。若滑石色似冰，白青色，画石上有白腻文者，真也。凡使，先以刀刮，研如粉，以牡丹皮同煮一伏时，出，去牡丹皮取滑石，却用东流水淘过，于日中晒干方用。圣惠方：治乳石发动，躁热烦渴不止。滑石半两，细研如粉以水一中盏，绞如白饮，顿服之，未瘥再服。又方：治妇人过忍小便致胞转。滑石末，葱汤调下二钱匕。又方：治膈上烦热多渴，通利九窍。滑石二两捣碎，以水三大盏，煎取二盏，去滓，下粳米二合煮粥，温温食之效。外台秘要：疗妊娠不得小便，滑石末水和泥脐下二寸。广利方：治气壅，关格不通，小便淋结，脐下妨闷兼痛。以滑石八分研如面，以水五大合，和搅顿服。杨氏产乳：疗小便不通。滑石末一升，以车前汁和涂脐四畔，方四寸，热即易之，冬月水和亦得。丹房镜源：滑石能制雄、雌黄为外匮。周礼：以滑养窍。注云：滑石也。凡诸物通利，往来似窍。

　　衍义曰：滑石，今谓之画石，以其软滑可写画，淋家多用。若暴得吐逆不下食，以生细末贰钱匕，温水服；仍急以热面半盏，押定。

　　卷第三

　　石胆

　　石胆　味酸、辛，寒，有毒。主明目、目痛，金疮，诸痫痉，女子阴蚀痛，石淋寒热，崩中下血，诸邪毒瓦斯，令人有子，散症积，咳逆上气，及鼠 恶疮。炼饵服之，不老，久服增寿神仙。能化铁为铜，成金银。一名毕石，一名黑石，一名棋石，一名铜勒。生羌道山谷、羌里句青山。二月庚子、辛丑日采。（水英为之使，畏牡桂、菌桂、芫花、辛夷、白薇。）

　　陶隐居云：《仙经》有用此处，俗方甚少，此药殆绝。今人时有采者，其色青绿，状如琉璃而有白纹，易破折。梁州、信都无复有，俗用乃以青色矾石当之，殊无仿佛。《仙经》一名立制石。唐本注云：此物出铜处有，形似曾青，兼绿相间，味极酸、苦，磨铁作铜色，此是真者。陶云色似琉璃，此乃绛矾。比来亦用绛矾为石胆，又以醋揉青矾为之，并伪矣。真者出蒲州虞乡县东亭谷窟及薛集窟中，有块如鸡卵者为真。臣禹锡等谨按吴氏云：石胆，神农：酸，小寒。季氏：寒。桐君：辛，有毒。扁鹊：苦，无毒。药性论云：石胆，君，有大毒。破热毒，陆英为使。日华子云：味酸、涩，无毒。治 牙，鼻内息肉。通透清亮，蒲州者为上也。

　　图经曰：石胆，生羌道山谷、羌里句青山，今唯信州铅山县有之。生于铜坑中，采得煎炼而又有自然生者，尤为珍贵，并深碧色。入吐风痰药用最快。二月庚子、辛丑日采。苏恭云：真者，出蒲州虞乡县东亭谷窟及薛集窟中，有块如鸡卵者为真。今南方医人多使之。又着其说云：石胆最上出蒲州，大者如拳，小者如桃、栗，击之纵横解皆成叠纹，色青，见风久则绿，击破其中亦青也。其次出上饶曲江铜坑间者，粒细有廉棱，如钗股米粒。本草注言，伪者以醋揉青矾为之。今不然，但取粗恶石胆合硝石销溜而成。今块大色浅，浑浑无脉理，击之则碎无廉棱者，是也。亦有挟石者，乃削取石胆床，溜造时投消汁中，及凝则相着也。

　　唐本余：下血赤白，面黄，女子脏寒。外台秘要：疗齿痛及落尽。细研石胆，以人乳汁和擦所痛齿上或孔中，日三、四度。止痛，复生齿，百日后复故齿。每日以新汲水漱令净。梅师方：治甲疽。以石胆一两，于火上烧令烟尽，碎研末，敷疮上。不过四、五度立瘥。胜金方：治一切毒。以胆子矾为末，用糯米糊丸如鸡头实大，以朱砂衣，常以朱砂养之，冷水化一丸，立瘥。又方：治口疮众疗不效，胆矾半两，入银埚子内，火 通赤，置于地上，出火毒一夜，细研。每取少许敷疮上，吐酸水清涎，甚者，一两上便瘥。谭氏小儿方：治国中风瘫缓。

　　一日内，细研胆矾如面，每使一字许，用温醋汤下，立吐出涎，渐轻。太清伏炼灵砂法：石胆所出嵩岳蒲州，禀灵石异气，形如瑟瑟。沈存中笔谈：信州铅山有苦泉，流以为涧，挹其水熬之，则成胆矾，烹胆矾即成铜，熬胆矾铁釜久之亦化为铜。

　　卷第三

　　空青

　　空青　味甘、酸，寒、大寒，无毒。主青盲，耳聋，明目，利九窍，通血脉，养精神，益肝气，疗目赤痛，去肤翳止泪出，利水道，下乳汁，通关节，破坚积。久服轻身，延年不老，令人不忘，志高、神仙。能化铜、铁、铅、锡作金。生益州山谷及越 山有铜处。铜精熏则生空青，其腹中空。三月中旬采，亦无时。

　　陶隐居云：越 属益州。今出铜官者，色最鲜深，出始兴者弗如，益州诸郡无复有，恐久不采之故也。凉州西平郡有空青山，亦甚多。今空青但圆实如铁珠，无空腹者，皆凿土石中取之。又以合丹成，则化铅为金矣。诸石药中，唯此最贵。医方乃稀用之，而多充画色，殊为可惜。唐本注云：此物出铜处有，乃兼诸青，但空青为难得。今出蔚州、兰州、宣州、梓州，宣州者最好，块段细，时有腹中空者。蔚州、兰州者，片块大，色极深，无空腹者。今注：今出饶、信等州者亦好。臣禹锡等谨按范子计然云：空青出巴郡。白青、曾青出新淦。青色者善。药性论云：空青，君，畏菟丝子。能治头风，镇肝，瞳仁破者，再得见物。萧炳云：腹中空，如杨梅者胜。日华子云：空青大者如鸡子，小者如相思子，其青浓如荔枝壳，内有浆酸甜，能点多年青盲内障翳膜，养精气，其壳又可摩翳也。

　　图经曰：空青，生益州山谷及越 山有铜处，铜精熏则生空青，今信州亦时有之。状若杨梅别名杨梅青。其腹中空，破之有浆者绝难得。亦有大者如鸡子，小者如豆子，三月中旬采，亦无时。古方虽稀用，而今治眼翳障，为最要之物。又曾青所出与此同山，疗体颇相似，而色理亦无异，但其形累累如连珠相缀，今极难得。又有白青，出豫章山谷，亦似空青，圆如铁珠，色白而腹不空，亦谓之碧青，以其研之色碧也。亦谓之鱼目青，以其形似鱼目也。无空青时，亦可用，今不复见之。

　　千金方：治眼 不明。以空青少许，渍露一宿，以水点之。又方治口 不正。取空青一豆许，含之即效。肘后方：治卒中风，手臂不仁，口 僻。取空青末一豆许，着口中渐入咽即愈。

　　衍义曰：空青，功长于治眼。仁庙朝，尝诏御药院，须中空有水者，将赐近戚，久而方得。

　　其杨梅青，治翳极有功。中亦或有水者，其用与空青同，弟有优劣耳。今信州穴山而取，世谓之杨梅青，极难得。

　　卷第三

　　曾青

　　曾青　味酸，小寒，无毒。主目痛，止泪出，风痹，利关节，通九窍，破症坚积聚，养肝胆，除寒热，杀白虫，疗头风、脑中寒，止烦渴，补不足，盛阴气，久服轻身不老。能化金、铜。生蜀中山谷及越 。采无时。（畏菟丝子。）

　　陶隐居云：此说与空青同山，疗体亦相似。今铜官更无曾青，唯出始兴。形累累如黄连相缀，色理小类空青，甚难得而贵。《仙经》少用之。化金之法，事同空青。唐本注云：曾青出蔚州、鄂州，蔚州者好，其次鄂州，余州并不任用。

　　图经文具空青条下。

　　雷公云：凡使，勿用夹石及铜青，若修事一两，要紫背天葵、甘草、青芝草三件，干、湿各一镒，并细锉，放于一瓷埚内，将曾青于中。以东流水二镒并诸药等，缓缓煮之，五昼夜，勿令水火失时，足取出，以东流水浴过，却入乳钵中，研如粉用。丹房镜源：曾青结汞制丹砂，金气之所生。宝藏论：曾青若住火成膏者，可立制汞成银，转得八石。清霞子：爽神气。

　　卷第三

　　禹余粮

　　禹余粮　味甘，寒、平，无毒。主咳逆，寒热，烦满，下赤白，血闭，症瘕，大热，疗小腹痛结烦疼。炼饵服之，不饥、轻身、延年。一名白余粮。生东海池泽及山岛中，或池泽中。

　　陶隐居云：今多出东阳，形如鹅鸭卵，外有壳重叠，中有黄细末如蒲黄，无砂者为佳。

