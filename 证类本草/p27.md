<!-- { "loadSidebar": true } -->
　　无毒。主大惊失心，恍惚不识人，并下淋，磨服，亦煮服。此物伺候震处，掘地三尺得之。其形非一，或言是人所造，纳与天曹，不知事实。今得之，亦有似斧刃者，亦有如锉刃者，亦有安二孔者。一用人间石作也。注出雷州，并河东山泽间。因雷震后时，多似斧，色青黑，斑文，至硬如玉。作枕，除魔梦，辟不祥。名霹雳屑也。

　　卷第三

　　大石镇宅

　　主灾异不起。宅经取大石镇宅四隅。《荆楚岁时记》：十二月暮日，掘宅四角，各埋一大石为镇宅。又《鸿宝万毕术》云：埋丸石于宅四隅，槌桃核七枚，则鬼无能殃也。

　　卷第三

　　金石

　　味甘，无毒。主久羸瘦，不能食，无颜色。补腰脚冷，令人健壮，益阳，有暴热脱发，飞炼服之。生五台山清凉寺。石中金屑，作赤褐色。

　　卷第三

　　玉膏

　　味甘，平，无毒。玉石，主延年神仙。术家取蟾蜍膏软玉如泥，以苦酒消之成水，此则为膏之法。今玉石间水，饮之长生，令人体润，以玉投朱草汁中化成醴，朱草瑞物，已出金水卷中。《十洲仙记》瀛洲有玉膏泉如酒，饮之数杯辄醉，令人长生。洲上多有仙家似吴儿，虽仙境之事，有可凭者，故以引为证也。

　　卷第三

　　温石及烧砖

　　主之得热气彻腰腹，久患下部冷，久痢肠腹下白脓，烧砖并温石熨及坐之并瘥。但取坚石烧暖用之，非别有温石也。

　　卷第三

　　印纸

　　无毒。主令妇人断产无子。剪有印处烧灰，水服之一钱匕，神效。

　　卷第三

　　烟药

　　味辛，温，有毒。主瘰 ，五痔 ，瘿瘤疮根恶肿。石黄、空青、桂心并四两，干姜一两为末，取铁片阔五寸，烧赤，以药置铁上，用瓷碗以猪脂涂碗底，药飞上，待冷即开，如此五度，随疮孔大小，以药如鼠屎纳孔中，面封之，三度根出也。无孔者针破纳之。

　　卷第三

　　特蓬杀

　　味辛、苦，温，小毒。主飞金石用之，炼丹亦须用，生西国。似石脂、蛎粉之类，能透金石铁无碍下通出。

　　卷第三

　　阿婆赵荣二药

　　有小毒。主丁肿恶疮，出根蚀息肉、肉刺。齐人以白姜石、犬屎、绯帛、棘针钩等合成如墨，硬土作丸。又有阿婆赵荣药，功状相同。云：锻石和诸虫及绯帛，棘针合成之，并出临、淄、齐州。

　　卷第三

　　六月河中诸热砂

　　主风湿顽痹不仁，筋骨挛缩，脚疼冷风掣，瘫缓，血脉断绝。取干沙日曝令极热，伏坐其中，冷则更易之，取热彻通汗。然后随病进药，及食忌风冷劳役。

　　卷第四

　　已酉添加衍义

　　卷第四

　　雄黄

　　雄黄　味苦、甘，平、寒、大温，有毒。主寒热，鼠 ，恶疮，疽痔，死肌，疗疥虫，疮，目痛，鼻中息肉及绝筋破骨，百节中大风，积聚，癖气中恶，腹痛，鬼疰，杀精物恶鬼，邪气，百虫毒，胜五兵，杀诸蛇虺毒，解藜芦毒，悦泽人面。炼食之，轻身神仙。饵服之，皆飞人人脑中，胜鬼神，延年益寿，保中不饥。得铜可作金。一名黄食石。生武都山谷、敦煌山之阳。采无时。

　　陶隐居云：炼服之法，皆在《仙经》中。以铜为金，亦出《黄白术》中。晋末以来，氐羌中纷扰，此物绝不复通，人间时有三、五两，其价如金。合丸皆用石门、始兴石黄之好者尔。

　　始以齐初凉州互市，微有所得，将至都下，余最先见于使人陈典签处，捡获见十余片，伊芳辈不识此是何等，见有夹雌黄或谓是丹砂，示吾，吾乃示语，并又属觅，于是渐渐而来，好者作鸡冠色，不臭而坚实。若黯黑及虚软者，不好也。武都、氐羌是为仇池。宕昌亦有，与仇池正同而小劣。敦煌在凉州西数千里，所出者，未尝得来江东，不知当复云何？此药最要，无所不入。唐本注云：出石门名石黄者，亦是雄黄，而通名黄食石。而石门者最为劣尔，宕昌、武都者为佳，块方数寸，明澈如鸡冠，或以为枕，服之辟恶。其青黑坚者，不入药用。若火飞之而疗疮亦无嫌。又云：恶者名熏黄，用熏疮疥，故名之，无别熏黄也。贞观年中，以宕州新出有得方数尺者，但重脆不可全致之尔。臣禹锡等谨按吴氏云：雄黄，神农：苦。

　　山阴有丹雄黄，生山之阳，故曰雄，是丹之雄，所以名雄黄也。水经云：黄水出零阳县西北连巫山溪，出雄黄，颇有神异。采常以冬月，祭祀凿石深数丈方得，故溪水取名焉。抱朴子云：雄黄当得武都山所出者，纯而无杂，其赤如鸡冠，光明晔晔者，乃可用耳，其但纯黄似雌黄色无光者，不任作仙药，可以合理病药耳。药性论云：雄黄，金苗也。杀百毒。

　　又名黄石。味辛，有大毒。能治尸疰，辟百邪鬼魅，杀蛊毒。人佩之，鬼神不能近；入山林，虎野狼伏；涉川济，毒物不敢伤。萧炳云：雄黄，君。陈藏器云：按石黄，今人敲取中精明者为雄黄，外黑者为熏黄。主恶疮，杀虫，重疮疥虮虱，及和诸药熏嗽。其武都雄黄，烧不臭，熏黄中者，烧则臭，以此分别之。苏云通名，未之是也。日华子云：雄黄，微毒。治疥癣，风邪，癫痫，岚瘴，一切蛇虫犬兽伤咬。久服不饥。通赤亮者为上，验之，可以 虫死者为真，臭气少，细嚼口中含汤不激辣者，通用。

　　图经曰：雄黄，生武都山谷敦煌山之阳，今阶州山中有之。形块如丹砂，明澈不夹石，其色如鸡冠者为真。有青黑色而坚者名熏黄，有形色似真而气臭者名臭黄，并不入服食药，只可疗疮疥耳。其臭以醋洗之便可断气，足以乱真，用之尤宜细辩。又阶州接西戎界，出一种水窟雄黄，生于山岩中有水泉流处。其石名青烟石、白鲜石。雄黄出其中，其块大者如胡桃，小者如粟豆，上有孔窍，其色深红而微紫，体极轻虚，而功用胜于常雄黄，丹灶家尤所贵重。

　　或云雄黄，金之苗也，故南方近金坑冶处时或有之，但不及西来者真好耳。谨按雄黄治疮疡尚矣。《周礼·疡医》凡疗疡，以五毒攻之。郑康成注云：今医方有五毒之药，作之合黄，置石胆、丹砂、雄黄、 石、磁石其中，烧之三日三夜，其烟上着，以鸡羽扫取之，以注创，恶肉破骨则尽出。故翰林学士杨亿常笔记：直史馆杨 年少时有疡生于颊，连齿辅车外肿若覆瓯，内溃出脓血不辍，吐之痛楚难忍，疗之百方，弥年不瘥，人语之，根据郑法合烧药成，注之创中，少顷，朽骨连两牙溃出，遂愈，后便安宁。信古方攻病之速也。黄 若今市中所货有盖瓦合也，近世合丹药犹用黄瓦鬲，亦名黄 ，事出于古也。

　　雷公云：凡使，勿用黑鸡黄、自死黄、夹腻黄。其臭黄真似雄黄，只是臭不堪用，时人以醋洗之三、两度，便无臭气，勿误用也。次夹腻黄，亦似雄黄，其内一重黄一重石，不堪用。次有黑鸡黄，亦似雄黄，如乌鸡头上冠也。凡使，要似鹧鸪鸟肝色为上。凡修事，无以甘草、紫背天葵、地胆、碧棱花四件并细锉，每件各五两，雄黄三两，下东流水入 埚中，煮三伏时，漉出，捣如粉，水飞，澄去黑者，晒干再研，方入药用。其内有劫铁石，是雄黄中有，又号赴矢黄，能劫于铁，并不入药用。圣惠方：治伤寒、狐惑毒，蚀下部肛外如 ，痛痒不止。以雄黄半两，先用瓶子一个口大者，内入灰上，如装香火将雄黄烧之，候烟出当病处熏之。

　　以炭烧之三食顷，极热，灌雄黄汁于石上。恐大热不可近，宜着一片薄毯置石上，令患人脱衣坐石上，冷停，以衣被围绕身，勿令药气泄出，经三、五度瘥。又方：治箭毒。捣为末敷之，沸汁出愈。亦疗蛇咬毒。千金方治妇人始觉有妊，养胎，转女为男。以一两囊盛带之。又方：治耳聋。以雄黄、硫黄等分为末，绵裹塞耳中。又方：卒中鬼击及刀兵所伤，血漏腹中不出，烦满欲绝。雄黄粉酒服一刀圭，日三服，化血为水。又方：治症瘕积聚，去三尸，益气延年却老。以雄黄二两，细研为末，九度水飞过，却入新净竹筒内盛，以蒸饼一块塞筒口，蒸七度，用好粉脂一两为丸如绿豆大。日三服，酒下七丸、十丸。三年后道成，益力不饥，玉女来侍。肘后方：若血内漏者。以雄黄末如大豆，纳疮中，又服五钱匕，血皆化为水，卒以小便服之。经验方：治马汗入肉。雄黄、白矾等分，更用乌梅三个，槌碎，巴豆一个，合研为细末。以半钱匕，油调敷患处。斗门方：辟魔，以一块带头上，妙。博济方：治偏头痛至灵散：雄黄、细辛等分研令细，每用一字以下，左边疼吹入右鼻，右边疼吹入左鼻，立效。续十全方：治缠喉风。雄黄一块，新汲水磨，急灌，吐下，瘥。集验方：治卒魇。雄黄捣为末细筛，以管吹入鼻孔中。伤寒类要治小腹痛满，不得小便及疗天行病。雄黄细研蜜丸如枣核，纳溺孔中。又方：齿杀虫，以末如枣塞牙间。抱朴子：饵之法：或以蒸煮，或以酒服，或以硝石化为水乃凝之，或以猪脂裹蒸之于赤土下，或以松脂和之，或以三物炼之，引之如布，白如冰。服之皆令人长生，百病除，三尸下，瘢痕灭，白发黑，堕齿生，千日玉女来侍，可使鬼神。又云：玉女常以黄玉为志，大如黍米，在鼻上，是真玉女；无此志者，鬼试人也。带雄黄入山林，即不畏蛇。若蛇中人，以少许末敷之，登时愈。蛇虽多品，唯蝮蛇、青 、金蛇中人为至急，不治，一日即死，人不晓治之。方术者，为二蛇中人，即以刀急割疮肉投地，其肉沸如火炙，须臾尽焦，而人得活也。此蛇七月、八月毒盛之时不得啮人，其毒不泄，乃以牙刺大竹木，即亦焦枯。太平广记：刘无名，成都人也。志希延生，谓古方草木之药，但愈疾得效，见火辄为灰烬，自不能固，岂有延生之力哉。

　　乃入雾中山，尝遇人教服雄黄，凡三十余年。一旦，有二人赤巾朱服，径诣其室。刘问何人？对曰：我泰山直事，追摄子耳，不知子以何术，我已三日冥期，迫促而无计近子，将欲阴符谴责，以稽延获罪，故见形相问。刘曰：余无他术，但冥心至道不视声利，静处幽山，志希度世而已。二使曰：子之黄光照灼于顶，迨高数尺，得非雄黄之功乎？今子三尸已去，而积功未着，大限既尽，将及死期，岂可苟免。刘闻其语，心魂忧迫，不知所为。二使谓之曰：岷峨青城神仙之府，可以求真师，访寻要道，我闻铅汞朱髓，可致冲天，此非高真上仙，须得修炼之旨。复入青城北崖之下，见一洞，行数里忽觉平博，殆非人世，遇神仙居其间，云青城刘真人。刘祈叩再三，具述所值鬼使追摄之由，愿示要道，以拔沉沦，赐度生死之苦。

