<!-- { "loadSidebar": true } -->
　　食疗：蠼 尿疮，盐三升，水一斗，煮取六升，以绵浸汤，掩疮上。又，治一切气及脚气，取盐三升，蒸，候热分裹，近壁，脚踏之，令脚心热。又，和槐白皮蒸用，亦治香港脚。夜夜与之良。又，以皂荚两梃，盐半两，同烧令通赤，细研。夜夜用揩齿。一月后有动者齿及血齿，并瘥，其齿牢固。圣惠方：治小儿脐风湿。以盐二两，豉二合，相和烂捣，捏作饼子如钱大，安新瓦上炙令热，以熨脐上，瘥。亦用黄柏药末敷之。又方，治肝风虚，转筋入腹。以盐半斤，水煮少时，热渍之佳。外台秘要，治胸心痰饮，伤寒热病，瘴疟须吐者。以盐末一大匙，以水或暖汤送下，须臾则吐。吐不快，明旦更服，甚良。又方，治天行后两胁胀满，小便涩。熬盐熨脐下。又方，主风，身体如虫行。盐一斗，水一石，煎减半，澄清温洗三、五度，治一切风。千金方，治齿龈宣露。每旦捻盐纳口中，以热水含嗽齿百遍，不过五日齿即牢密。又方主逆生。以盐涂儿足底，又可急搔爪之。千金翼：治诸疮癣初生，或始痛时。以单方救不效，嚼盐涂之妙。肘后方治中风，但腹中切痛。以盐半斤，熬令水尽，着口中，饮热汤二升，得吐愈。又方：齿疼，龈间出血，极验。以盐末，每夜浓封齿龈上，有汁沥尽乃卧。其汁出时，仍叩齿勿住。不过十夜，疼、血止。更久尤佳。长慎猪肉、油菜等。又方：卒得风，觉耳中恍恍者。急取盐五升，甑蒸使热，以耳枕之，冷复易。又方：治耳卒疼痛，以盐蒸熨之。又方：手足忽生疣目。以盐敷疣上，令牛舐之，不过三度，又方：治金疮中风。煎盐令热，以匙抄沥，取水，热泻疮上。冷更着，一日许勿住，取瘥，大效。又方：治赤白久下，谷道疼痛不可忍。宜服温汤，熬盐熨之。又，炙枳实熨之妙。经验方：治蚯蚓咬。浓作盐汤，浸身数遍，瘥。浙西军将张韶为此虫所咬，其形如大风，眉须皆落。每夕蚯蚓鸣于体，有僧教以此方，愈。梅师方治心腹胀坚，痛闷不安，虽未吐下，欲死。以盐五合，水一升，煎令消，顿服。自吐下，食出即定，不吐更服。又方，治金中经脉伤皮及诸大脉，血出多，心血冷则杀人。宜炒盐三撮，酒调服之。又方，治蜈蚣咬人痛不止。嚼盐沃上及以盐汤浸疮，极妙。其蜈蚣有赤足者螫人，黄足者痛甚。又方，治热病，下部有 虫生疮。熬盐绵裹熨之，不过三度，瘥。孙真人食忌主眯眼者。以少盐并豉，置水视之，立出。又方主卒喉中生肉。以绵裹箸头柱盐揩，日六、七度，易，又方，主卒中尸遁，其状腹胀气急冲心或块起，或牵腰脊者是。服盐汤取吐。食医心镜：盐，主杀鬼蛊气，下部 疮，伤寒寒热，吐胸中痰癖，止心腹卒痛，坚肌骨。黄帝云：食甜瓜竟食盐成霍乱。又，主大小肠不通。取盐和苦酒，敷脐中，干即易。广利方：治气淋，脐下切痛。以盐和醋调下。集验方：主毒箭。以盐贴疮上，灸盐三十壮，瘥。范汪方主转筋。以盐一升，水一升半作汤，洗渍之。又方：主目中泪出不得开即刺痛方：以盐如大豆许，纳目中，习习，去盐，以冷水数洗目瘥。产宝方治妊娠心腹痛，不可忍。以一斤盐，烧令赤，以三指取一撮酒服瘥。子母秘录：小儿撮口，盐、豉脐上灸之。后魏李孝伯传盐九种，各有所宜。白盐主上所自食，黑盐治腹胀气满，末之，以酒服六铢。素问：咸伤血，发渴之证。丹房镜源：盐消作汁，拒火之力。

　　衍义曰：食盐，《素问》曰：咸走血。故东方食鱼盐之人多黑色，走血之验，故可知矣。

　　病嗽及水者，宜全禁之。北狄用以淹尸，取其不坏也，至今如此。若中蚯蚓毒，当以盐洗沃，亦宜汤化饮汁。其烧剥金银，熔汁作药，仍须解州池盐为佳。齿缝中多出血，常以盐汤嗽，即已。益齿走血之验也。

　　卷第四

　　水银

　　水银　味辛，寒，有毒。主疥 ，痂疡白秃，杀皮肤中虱，堕胎，除热。以敷男子阴，阴消无气。杀金、银、铜、锡毒，熔化还复为丹。久服神仙不死。一名汞。生符陵平土，出于丹砂。（畏磁石。）

　　陶隐居云：今水银有生熟。此云生符陵平土者，是出朱砂腹中，亦别出沙地，皆青白色，最胜。出于丹砂者，是今烧粗末朱砂所得，色小白浊，不及生者。甚能消化金银，使成泥，人以镀物是也。还复为丹，事出《仙经》。酒和日曝，服之长生。烧时飞着釜上灰，名汞粉，俗呼为水银灰，最能去虱。唐本注云：水银出于朱砂，皆因热气，未闻朱砂腹中自出之者。火烧飞取，人皆解法。南人蒸取之，得水银虽少，而朱砂不损，但色少变霍尔。今按：陈藏器本草云：水银，本功外，利水道，去热毒。入耳能食脑至尽，入肉令百节挛缩，倒阴绝阳，人患疮疥，多以水银涂之，性滑重，直入肉，宜慎之。昔北齐徐王疗挛 病，以金物火炙熨之。水银得金当出蚀金，候金色白者是也，如此数度，并瘥也。臣禹锡等谨按广雅云：银谓之 （红董切）。药性论云：水银，君，杀金、铜毒， 女也，有大毒。朱砂中液也，此还丹之元母，神仙不死之药。伏炼五金为泥，生能堕胎。主疗疥等，缘杀虫。日华子云：水银，无毒。治天行热疾，催生，下死胎，治恶疮，除风，安神镇心。镀金烧粉人多患风，或大段使作，须饮酒，并肥猪肉及服铁浆，可御其毒。

　　图经曰：水银，生符陵平土，今出秦州、商州、道州、邵武军，而秦州乃来自西羌界。

　　《经云：出于丹砂者，乃是山石中采粗次朱砂，作炉置砂于中，下承以水，上覆以盎，器外加火养，则烟飞于上，水银溜于下，其色小白浊，陶隐居云：符陵平土者，是出朱砂腹中，亦别出沙地，皆青白色。今不闻有此。至于西羌来者，彼人亦云如此烧 。但其山中所生极多，至于一山自折裂，人采得砂石，皆大块如升斗，碎之乃可烧 ，故西来水银极多于南方者。

　　谨按《广雅》水银谓之 ，丹灶家乃名汞，盖字亦通用耳。其炉盖上灰亦名汞粉是也。又飞炼水银为轻粉，医家下膈最为要药。服者忌血，以其本出于丹砂故也。

　　雷公云：凡使，勿用草中取者，并旧朱漆中者，勿用经别药制过者，勿用在尸过者、半生半死者。其水银若在朱砂中产出者，其水银色微红，收得后用胡芦收之，免遗失。若先以紫背天葵并夜交藤自然汁二味，同煮一伏时，其毒自退。若修十两，用前二味汁各七镒，和合煮足为度。圣惠方：误吞银环子、钗子。以半两服之，再服即出。经验后方：治心风秘。水银一两，藕节八个，先研藕节令细，次入水银同研成沙子，丸如鸡头子大。每服二丸，磨刀水下，一、二服瘥。梅师方：治胎死腹中不出，其母气绝。以水银二两吞之，立出，又方治难产，以水银二两，先煮之，后服立瘥。又方治痔，谷道中虫痒不止。以水银、枣膏各二两，同研相和，拈如枣形状，薄绵片裹，纳下部，明日虫出。若痛者，加粉三大分作丸。汉武帝内传曰：封君达，陇西人。初服黄连五十余年。入乌峰山，服水银百余年，还乡里如二十者，常乘青牛，故号青牛道士。太清服炼灵砂法：汞禀五阳神之灵，精会符合为体，故能轻飞玄化，感遇万灵。丹房镜源：可以勾金，可为涌泉匮，盖藉死水银之气也。

　　衍义曰：水银，入药虽各有法，极须审慎，有毒故也。妇人多服绝娠。今人治小儿惊热涎潮，往往多用。《经》中无一字及此，亦宜详谛。得铅则凝，得硫黄则结，并枣肉研之则散。

　　别法 为腻粉，粉霜唾研毙虱。铜得之则明，灌尸中，则令尸后腐。以金、银、铜、铁置其上则浮，得紫河车则伏。唐·韩愈云：太学博士李干，遇信安人方士柳贲，能烧水银为不死药。以铅满一鼎，按中为空，实以水银，盖封四际，烧为丹砂，服之下血。比四年，病益急，乃死。余不知服食说自何世起，杀人不可计，而世慕尚之益至，此其惑也。在文书所记，及耳闻传者不说。今直取目见，亲与之游，而以药败者六、七公，以为世诫。工部尚书归登，自说：既服水银得病，若有烧铁杖，自颠贯其下，摧而为火，射窍节以出，狂痛号呼，乞绝。

　　其茵席得水银，发且止，唾血，十数年以毙。殿中御史李虚中，疽发其背死。刑部尚书李逊谓余曰：我为药误。遂死。刑部侍郎李建，一旦无病死。工部尚书孟简邀我于万州，屏人曰：我得秘药，不可独，不死，今遗子一器，可用枣肉为丸服之。别一年而病。后有人至，讯之，曰：前所服药误，方且下之，下则平矣。病二岁卒。东川节度御史大夫卢坦，溺血、肉痛不可忍，乞死。金吾将军李道古，以柳贲得罪，食贲药，五十死海上。此可为诫者也。蕲不死，乃速得死，谓之智者，不可也。五谷三牲，盐醯果蔬，人所常御，人相浓勉，必曰强食。今惑者皆曰五谷令人夭，当务减节，临死乃悔。呜呼，哀也已！今有水银烧成丹砂，医人不晓，研为药衣，或入药中，岂不违误，可不慎哉？

　　卷第四

　　石膏

　　石膏　味辛、甘，微寒、大寒，无毒。主中风寒热，心下逆气惊喘，口干舌焦，不能息，腹中坚痛，除邪鬼，产乳，金疮，除时气，头痛身热，三焦大热，皮肤热，肠胃中隔气，解肌发汗，止消渴，烦逆，腹胀，暴气喘息，咽热，亦可作浴汤。一名细石，细理白泽者良，黄者令人淋。生齐山山谷及齐卢山、鲁蒙山。采无时。（鸡子为之使，恶莽草、马目毒公。）

　　陶隐居云：二郡之山，即青州、徐州也。今出钱塘县，皆在地中，雨后时时自出，取之皆如棋子，白澈最佳。彭城者亦好。近道多有而大块，用之不及彼。《仙经》不须此。唐本注云：石膏、方解石，大体相似，而以未破为异。今市人皆以方解石代石膏，未见有真石膏也。

　　石膏生于石旁，其方解石不因石而生，端然独处，大者如升，小者若拳，或在土中，或生溪水，其上皮随土及水苔色，破之方解，大者方尺。今人以此为石膏，疗风去热虽同，而解饥发汗不如真者。臣禹锡谨按药性论云：石膏，使，恶巴豆，畏铁。能治伤寒头痛如裂，壮热皮如火燥，烦渴，解肌，出毒汗。主通胃中结，烦闷，心下急，烦躁。治唇口干焦。和葱煎茶去头痛。萧炳云：石膏，臣。陈藏器云：陶云出钱塘县中。按：钱塘在平地，无石膏，陶为错注。苏又注五石脂云：五石脂中又有石膏，似骨如玉坚润，服之胜钟乳。与此石膏，乃是二物同名耳，不可混而用之。日华子云：治天行热狂，下乳，头风旋，心烦躁，揩齿益齿。

　　通亮，理如云母者上，又名方解石。

