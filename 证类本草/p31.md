<!-- { "loadSidebar": true } -->
　　图经曰石膏，生齐山山谷及齐卢山、鲁蒙山，今汾、孟、虢、耀州，兴元府亦有之。生于山石上，色至莹白，其黄者不堪。此石与方解石绝相类，今难得真者，用时唯取未破者以别之。其方解石不附石而生，端然独处，外皮有土及水苔色，破之皆作方棱。石膏自然明莹如玉石，此为异也。采无时。方解石旧出下品，《本经》云：生方山。陶隐居以为长石，一名方石，疗体相似，疑是一物。苏恭云：疗热不减石膏。若然，似可通用，但主头风不及石膏也。

　　又今南方医家着一说云：按本草，石膏、方解石大体相似，但方解石不因石，端然独处。

　　又云，今市人皆以方解石代石膏，未见有真石膏也。又陶隐居谓：石膏皆在地中，雨后时时自出，取之皆如棋子，此又不附石生也。二说相反，未知孰是。今详石膏既与方解石肌理、形段、刚柔皆同，但以附石、不附石，岂得功力相异也。但意今之所用石膏、方解者，自是方解石，石膏乃别是一物尔。今石膏中，时时有莹澈可爱，有纵理，而不方解者，好事者或以为石膏，然据本草，又似长石。又有议者以谓青石间，往往有白脉贯澈类肉之有膏肪者，为石膏，此又本草所谓理石也。然不知石膏定是何物。今且根据市人用方解石，然博物者亦宜坚考其实也。今密州九仙山东南隅，地中出一种石，青白而脆，击之内有火，谓之玉火石，彼土医人常用之。云味甘、微辛，温。疗伤寒发汗，止头目昏眩痛，功与石膏等。彼土人或以当石膏，故以附之。

　　雷公云：凡使，勿用方解石。方解石虽白，不透明，其性燥。若石膏出剡州茗山县义情山，其色莹净如水精，性良善也。凡使之，先于石臼中捣成粉，以夹物罗过，生甘草水飞过了，水尽令干，重研用之。外台秘要，骨蒸亦曰内蒸，所以言内者，必外寒内热附骨也。其根在五脏六腑之中，或皮燥而无光，蒸盛之时，四肢渐细，足趺肿者。石膏十分，研如乳法，和水服方寸匕，日再，以体凉为度。肘后方葛氏疗小便卒大数非淋，令人瘦。以石膏半斤捣碎，水一斗，煮取五升，稍饮五合。梅师方：治熟油、汤、火烧疮，痛不可忍。取石膏捣末细研，用粉，疮愈。子母秘录：治乳不下。以石膏三两，水二升，煮之三沸。三日饮令尽，妙。太上八帝玄变经：石膏发汗。丹房镜源：石膏，桂州者，可结汞。别说云：谨按陶说出钱塘山中，雨后时时自出。今钱塘人乃凿山以取之，甚多，捣为末，作齿药货用。浙人呼为寒水石，然入药最胜他处者。今既凿山石而取，乃是因石而生，即石膏也。陈藏器谓钱塘县在平地，无石膏乃知陈不识钱塘，明矣。

　　衍义曰：石膏，二书纷辨不决，未悉厥理。详《本经》原无方解石之文，止缘《唐本》注：。《经》曰：生齐山山谷，及齐鲁山、鲁蒙山。采无时，即知他处者为非。今《图经》中又以汾州者编入，前后人都不详。《经》中所言细理白泽者良，故知不如是，则非石膏也。下有理石条中，《经》云：如石膏顺理而细，又可明矣。今之所言石膏、方解石，二者何等有顺理细纹又白泽者。有是，则石膏也；无是，则非石膏也。仍须是《经》中所言州土者，方可入药，余皆偏见，可略不取。仲景白虎汤中，服之如神。新校正仲景《伤寒论》后言，四月以后，天气热时，用白虎者是也。然四方气候不齐，又岁中气运不一，方所既异，虽其说甚雅，当此之时，亦宜两审。若伤寒热病，或大汗后，脉洪大，口舌躁，头痛，大渴不已；或着暑热，身痛倦怠，白虎汤服之无不效。

　　卷第四

　　金屑

　　金屑　味辛，平，有毒。主镇精神，坚骨髓，通利五脏，除邪毒瓦斯，服之神仙。生益州。采无时。

　　陶隐居云：金之所生，处处皆有，梁、益、宁三州多有，出水沙中，作屑，谓之生金。

　　辟恶而有毒，不炼，服之杀人。建平、晋安亦有金砂，出石中，烧熔鼓铸为锅，虽被火亦未熟，犹须更炼。高丽、扶南及西域外国成器皆炼熟，可服。《仙经》以醯、蜜及猪肪、牡荆、酒辈，炼饵柔软，服之神仙。亦以合水银作丹砂外，医方都无用者，当是虑其有毒故也。《仙方》名金为太真。今注医家所用皆炼熟，金箔及以水煎金器取汁用之，固无毒矣。按：陈藏器《拾遗》云，岭南人云生金是毒蛇屎，此有毒。常见人取金，掘地深丈余，至纷子石，石皆一头黑焦，石下有金，大者如指，小犹麻豆，色如桑黄，咬时极软，即是真金。夫匠窃而吞者，不见有毒。其麸金出水沙中，毯上掏取，或鹅、鸭腹中得之，即便打成器物，亦不重炼。煎取金汁，便堪镇心。此乃藏器传闻之言，全非。按据皇朝收复岭表询其事于彼人，殊无蛇屎之事，入药当必用熟金，恐后人览藏器之言惑之，故此明辨。臣禹锡等谨按药性论云：黄金屑，金箔亦同。主小儿惊，伤五脏，风痫，失志，镇心，安魂魄。杨损之云：百炼者堪，生者杀人，水饮合膏，饮之即不炼。日华子云：金，平，无毒。畏水银。镇心，益五脏，添精补髓，调利血脉。

　　图经曰：金屑，生益州。银屑，生永昌。陶隐居注云：金之所生，处处皆有，梁、益、宁三州多有，出水沙中，作屑，谓之生金。而银所出处，亦与金同，但皆生石中耳。苏恭以为银之与金，生不同处。金又出水中。陈藏器云：生金是毒蛇屎，常见人取金，掘地深丈余，至纷子石，石皆一头黑焦，石下有金，大者如指，小犹若麻豆，色如桑黄，咬时极软，即是真金。麸金出水沙中，毯上淘取，或鹅、鸭腹中得之。今注以陈说为非是。然今饶、信、南、剑、登州出金处，采得金亦多端，或有若山石状者，或有若米豆粒者，若此类未经火，皆可为生金。其银在矿中，则与铜相杂，土人采得之，必以铅再三煎炼方成，故不得为生银也。故下别有生银条云：出饶州、乐平诸坑生银矿中，状如硬锡，纹理粗错，自然者真。今坑中所得，乃在土石中，渗溜成条，若丝发状，土人谓之老翁须，似此者极难得。方书用生银，必得此乃真耳。金屑，古方不见用者。银屑，唯葛洪治痈肿五石汤用之。今人弥不用，唯作金银箔入药甚便。又金石凌、红雪、紫雪辈，皆取金银取汁，此亦通用经炼者耳。

　　海药云：按《广州记》云：出大食国，彼方出金最多，凡是货易并使金。金性多寒，生者有毒，熟者无毒。主癫痫，风热上气，咳嗽，伤寒，肺损吐血，骨蒸，劳极渴，主利五脏邪气，补心，并入箔于丸散服。《异志》云：金生丽水。《山海经》说：诸山出金极多，不能备录。

　　蔡州出瓜子金，云南山出颗块金，在山石间采之。黔南、遂府、吉州水中并产麸金。又《岭表录异》云：广州含 县有金池，彼中居人忽有养鹅、鸭，常于屎中见麸金片，遂多养收屎淘之，日得一两或半两，因而致富矣。淮南子：阳燧见日，然而为火。许慎注云：阳燧金也。取金杯无缘者，熟磨令热，日中时日下以艾承气，则燃得火也。太清服炼灵砂法：金所禀于中宫阴已之魄，性本刚，服之伤损肌。宝藏论：凡金有二十件：雄黄金、雌黄金、曾青金、硫黄金、土中金、生铁金、熟铁金、生铜金、石金、砂子金、土碌砂子金、金母砂子金、白锡金，黑铅金、朱砂金，以上十五件，唯只有还丹金、水中金、瓜子金、青麸金、草砂金等五件是真金，余外并皆是假。丹房镜源：楚金出汉江五溪，或如瓜子形，杂众金，带青色。若天生牙，亦曰黄牙。若制水银，朱砂成器为利术，不堪食，内有金气毒也。青霞子《金液还丹论》：金未增年。又，黄金，破冷除风。

　　衍义曰：金屑，不曰金，而更加屑字者，是已经磨屑可用之义，如玉浆之义同。二《经》不解屑为未尽，盖须烹炼， 屑为箔，方可研屑入药。陶隐居云：凡用银屑，以水银和成泥，若非屑成箔，焉能以水银和成泥也？独不言金屑，亦其缺也。生金有毒，至于杀人，仍为难解。有中其毒者，唯鹧鸪肉可解，若不经 屑，则不可用。颗块金即穴山，或至百十尺，见伴金石，其石褐色，一头如火烧黑之状，此定见金也。其金色深赤黄。麸金即在江沙水中，淘汰而得，其色浅黄。此等皆是生金也，得之皆当销炼。麸金耗折少，块金耗折多。入药当用块金，色既深，则金气足，余更防罨制成及点化者；如此，焉得更有造化之气也。若本朝张永德，字抱一，并州人，五代为潞帅，淳化二年改并州。初寓睢阳，有书生邻居卧病，永德疗之获愈。生一日就永德求汞五两，即置鼎中，煮成中金。永德恳求药法，生曰：君当贵，吾不吝此，虑损君福。 工毕升言：祥符年，尝在禁中为方士王捷 金，以铁为金，凡百余两为一饼，辐解为八段，谓之鸦嘴金。初自治中出，色尚黑。由是言之，如此之类，乃是水银及铁，用药制成，非造化所成，功治焉得不差殊？如惠民局合紫雪用金，盖假其自然金气尔。然恶锡。又东南方金色深，西南方金色淡，土地所宜也，入药故不如色深者。然得余甘子则体柔，亦相感尔。

　　卷第四

　　银屑

　　银屑　味辛，平，有毒。主安五脏，定心神，止惊悸，除邪气，久服轻身长年。生永昌。采无时。

　　陶隐居云：银之所出处，亦与金同，但皆是生石中。炼饵法亦相似。今医方合镇心丸用之，不可正服尔。为屑，当以水银研令消也。永昌本属益州，今属宁州。《仙经》又有服炼法，此当无正主疗，故不为本草所载。古者名金为黄金，银为白金，铜为赤金。今铜有生熟，炼熟者柔赤，而本草并无用。今铜青及大钱皆入方用，并是生铜，应在下品之例也。唐本注云：银之与金，生不同处，金又兼出水中。方家用银屑，当取见成银箔，以水银消之为泥。合硝石及盐研为粉，烧出水银，淘去盐石，为粉极细，用之乃佳。不得已磨取屑尔。且银所在皆有，而以虢州者为胜，此外多锡秽为劣。高丽作贴者云：非银矿所出，然色青不如虢州者。

　　又有黄银，《本经》不载，俗云为器辟恶，乃为瑞物。臣禹锡等谨按药性论云：银屑，君。银箔同。主定志，去惊痫，小儿癫疾狂走之病。

　　图经文具金屑条下。

