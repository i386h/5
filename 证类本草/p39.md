<!-- { "loadSidebar": true } -->

　　图经文具铅条下。

　　外台秘要：误吞钱并金银物。以胡粉一两，捣调之，分再服食水银金如泥，吞金银物在腹中，服之令消洋出之。千金方：治疮中水。胡粉、炭灰白等分，脂和涂孔上，水即止。又方：治诸腋臭。胡粉三合，以牛脂和，煎令可丸，涂之。肘后方：治笃病新起早劳，食饮多致复欲死方：水服胡粉少许。《伤寒类要》同。又方：治卒从高落下，瘀血抢心，面青短气欲死方：胡粉一钱匕，和水服之，即瘥。孙真人食忌：治火烧疮，以胡粉、羊髓和涂上，封之。食医心镜：治小儿舌上疮。取胡粉末并猪 骨中髓敷之，日三度。张文仲：治干湿癣等及阴下常湿且臭，或作疮。但以胡粉一物粉之，除即瘥止，常用大验。《肘后方》同。又方：治寸白虫。熬胡粉令速燥，平旦作肉 ，以药方寸匕纳 中，服之有大效。又方：小儿疳疮。胡粉熬八分，猪脂和涂之，瘥为度，油亦得。子母秘录：小儿夜啼。胡粉服水调三豆大，日三服。又方：小儿腹胀。胡粉盐熬色变，以摩腹上，兼治腹皮青。若不理，须臾死。又方：治小儿无辜痢赤白兼成疳。

　　胡粉熟蒸，熬令色变，以饮服之。又方：治小儿耳后月蚀疮，胡粉和土涂上。丹房镜源云：胡粉可制硫黄，亦可用外柜。

　　衍义曰：粉锡，胡粉也，又名定粉。止泄痢，积聚及久痢。

　　卷第五

　　东壁土

　　主下部疮，脱肛。

　　陶隐居云：此屋之东壁上土尔，当取东壁之东边，谓常先见日光，刮取用之。亦疗小儿风脐，又可除油污衣，胜锻石、滑石。唐本注云：此土摩干、湿二癣，极有效也。臣禹锡等谨按药性论云：东壁土，亦或单用。性平。刮末细筛，点目中去翳。又东壁土一蚬壳细末，敷豌豆疮及主温疟。日华子云：东壁土，温，无毒。陈藏器云：好土，味甘，平，无毒。主泄痢，冷热赤白，腹内热毒绞结痛，下血。取入地干土，以水煮三、五沸，绞去滓，适稀稠，及暖服二升。又解诸药毒，中肉毒、合口椒毒、野菌毒并解之。取东壁土用之，功亦小同。止泄痢，霍乱烦闷为要。取其向阳壁久干也。张司空云：土三尺以上曰粪，三尺以下曰土。服之当去上恶物，勿令入客水。又食牛马肉及肝中毒者，先锉头发，令寸长，拌好土，作溏泥二升，合和饮之，须臾发皆贯所食肝出。牛马独肝者有大毒，不可食。汉武云：文成食马肝死。又人卒患心痛，画地作五字，以撮取中央土，水和一升绞，服之良也。又云土消，大寒，无毒。主伤寒时气，黄胆病，烦热，汤淋取汁顿服之。《庄子》云： 蜣转丸是也。藏在土中，掘地得之，正圆如人捻作，弥久者佳。又云土槟榔，主恶疮，诸虫咬及瘰 ，疥 等，细研油涂之，状如槟榔，于土穴中及阶除间得之。新者犹软，云蟾蜍屎也。蟾食百虫，故特主恶疮。

　　图经文具锻石条下。

　　外台秘要：治肛门凸出，故东壁土一升研，皂荚三挺长一尺二寸，壁土挹粉肛门。其头出处，取皂荚炙暖更递熨之，瘥。肘后方：服药过剂及中毒，烦闷欲死。刮东壁土以水一、二升，调饮之。经验方：治背痈疖。以多年烟熏壁土并黄柏二件等捣罗末，用生姜汁拌成膏，摊贴之，更以茅香汤调下一钱匕，服，妙也。子母秘录治小儿脐风疮，历年不瘥方：东壁土敷之。

　　衍义东壁土文具伏龙肝条下。

　　卷第五

　　赤铜屑

　　以醋和如麦饭，袋盛，先刺腋下脉，去血，封之，攻腋臭神效。又熬使极热，投酒中，服五合，日三，主贼风反折。又烧赤铜五斤，内酒二斗中百遍，服同煎，主贼风其验今按陈藏器本草云：赤铜屑，主折伤，能焊人骨及六畜有损者。取细研酒中温服之，直入处，六畜死后，取骨视之，犹有焊痕。赤铜为佳，熟铜不堪。（唐本先附）臣禹锡等谨按日华子云：铜屑，味苦，平，微毒。明目，治风眼，接骨焊齿，疗女人血气及心痛。又云铜器，平。治霍乱转筋，肾堂及脐下疰痛，并衣被衬后，贮火熨之。

　　外台秘要：治狐臭。崔氏方：先用清水净洗，又用清酢浆净洗讫，微揩使破，取铜屑和酢熟揩。又方：赤铜屑，以酢和银器中，炒极热，以布裹，熨腋下，冷复易，瘥止，甚验。太清服炼灵砂法云：铜禀东方乙阴之气，结而成魄。性利，服之伤肾。朝野佥载云：定州人崔务，坠马折足。医者令取铜末，和酒服之，遂痊平，及亡后十余年改葬，视其胫骨折处，有铜束之。丹房镜源云：武昌铜若作丹，打之不裂拆。

　　卷第五

　　锡铜镜鼻

　　臣禹锡等谨按月闭通用药云：锡铜镜鼻，平。主女子血闭，症瘕，伏肠，绝孕及伏尸邪气。生桂阳山谷。

　　陶隐居云：此物与胡粉异类，而今共条，当以其非只成一药，故以附见锡品中也。古无纯铜作镜者，皆用锡杂之，《别录》用铜镜鼻，即是今破古铜镜鼻尔。用之当烧令赤内酒中饮之。若置醯中出入百过，亦可捣也。铅与锡，《本经》云生桂阳，今则乃出临贺，犹是分桂阳所置。铅与锡相似，而入用大异。唐本注云：临贺出者名铅，一名白 ，唯此一处资天下用，其锡出银处皆有之。虽相似，而入用大异也。今按别本注云：凡铸镜皆用锡和，不尔即不明白，故言锡铜镜鼻，今广陵者为胜。臣禹锡等谨按药性论云：铜镜鼻，微寒。主治产后余疹刺痛三十六候，取七枚投醋中，熬过呷之。亦可入当归、芍药煎服之。药诀云：镜鼻，味酸，冷，无毒。日华子云：古鉴，平，微毒。辟一切邪魅，女人鬼交，飞尸蛊毒，小儿惊痫，百虫入人耳鼻中，将就彼敲，其虫即出。又催生，及治暴心痛，并烧酒淬服之。

　　图经文具铅、锡条下。

　　圣惠方：治小儿卒中客忤。用铜照子鼻烧令赤，着少许酒中淬过，少少与儿服之。

　　卷第五

　　铜青

　　平，微毒。治妇人血气心痛，合金疮，止血，明目，去肤赤息肉。生铜皆有青，青则铜之精华，铜器上绿色是，北庭 者最佳。治目时淘洗用。（新补 见陈藏器、日华子。）

　　陈藏器云：陶云青铜不入方用。按青铜明目，去肤赤，合金疮，止血，入水不烂，令疮青黑。生熟铜皆有青，即是铜之精华，大者即空绿，以次空青也。铜青独在铜器上绿色者是。经验方：治痰涎潮盛，卒中不语，备急大效。碧琳丹：生碌二两净洗，于乳钵内研细，以水化去石澄清，同碌粉慢火熬令干，是取辰日辰时于辰位上修合，再研匀入麝香一分同研，以糯米糊和丸如弹子大，阴干。如卒中者，每丸作二服，用薄荷酒研下。瘫缓一切风，用朱砂酒研化下，候吐涎出，沫青碧色，泻下恶物。又方：治小儿绿云丹：不计分两，研细如粉，用醋面糊和丸如鸡头大。每有中者，才觉便用薄荷酒磨下一丸，须臾便吐，其涎如胶，令人以手拔之候吐罢，神效。

　　卷第五

　　井底沙

　　至冷，主治汤火烧疮用。

　　千金方：蝎螫人。以井底泥涂敷之，温则易之。肘后方：卧忽不寤，勿以火照，火照之杀人。但痛啮其踵及足拇指甲际，而多唾其面即活。井底泥涂目毕，令人垂头于井中，呼其姓名便起。又方：治妊娠得时疫病令胎不伤，取井底泥敷心下。

　　卷第五

　　代赭

　　代赭　味苦、甘，寒，无毒。主鬼疰，贼风，蛊毒，杀精物恶鬼，腹中毒邪气，女子赤沃漏下，带下百病，产难，胞衣不出，堕胎，养血气，除五脏血脉中热，血痹血瘀，大人、小儿惊气入腹及阴痿不起。一名须丸，出姑幕者名须丸，出代郡者名代赭。一名血师。生齐国山谷。赤红青色如鸡冠有泽，染爪甲不渝者良。采无时。（畏天雄。）

　　陶隐居云：旧说云是代郡城门下土。江东久绝，顷魏国所献，犹是彼间赤土尔，非复真物，此于俗用乃疏，而为仙方之要，并与戎盐、卤咸皆是急须。唐本注云：此石多从代州来，云山中采得，非城门下土，又言生齐地山谷。今齐州亭山出赤石，其色有赤、红、青者。其赤者，亦如鸡冠且润泽，土人唯采以丹楹柱，而紫色且暗，此物与代州出者相似，古来用之。今灵州鸣沙县界河北，平地掘深四、五尺得者，皮上赤滑，中紫如鸡肝，大胜齐、代所出者。

　　臣禹锡等谨按药性论云：代赭，使，雁门城土，干姜为使，味甘，平。治女子崩中，淋沥不止，疗生子不落，末，温服之，辟鬼魅。萧炳云：代赭，臣。日华子云：代赭，畏附子。止吐血，鼻衄，肠风，痔 ，月经不止，小儿惊痫，疳疾，反胃，止泻痢，脱精，尿血，遗溺，金疮长肉，安胎，健脾，又治夜多小便。

　　图经曰：代赭，生齐国山谷，今河东、京东山中亦有之，以赤红青色如鸡冠有泽，染爪甲不者良。古方紫丸治小儿用代赭，云无真者，以左顾牡蛎代使，乃知真者难得。今医家所用，多择取大块，其上文头有如浮沤丁者为胜，谓之丁头代赭，采无时。次条又有白垩，生邯郸山谷，即画家所用者，多而且贱，一名白善土。胡居士云：始兴小桂县晋阳乡有白善，俗方稀用。今处处皆有，人家往往用以浣衣。《山海经·西山经》石 （音跪）之山，其阴灌水出焉，而北流于愚水，其中有流赭，以涂牛马无病。郭璞注云：赭，赤土也。今人以朱涂牛角，云以辟恶。又云：大次之山，其阳多垩。又《北山经》天池之山，其中多黄垩。又《中山经》葱聋之山，其中有大谷，多白、黑、青、黄垩。注云：言有杂色之垩也。然则赭以西土者为贵，垩有五色，入药唯白者耳。

　　雷公云：凡使，不计多少，用蜡水细研尽，重重飞过，水面上有赤色如薄云者去之。然后用细茶脚汤煮之，一伏时了，取出又研一万匝，方入用。净铁铛一口，着火得铛热底赤，即下白蜡一两于铛底逡巡间，便投新汲水冲之于中，沸一、二千度了，如此放冷，取出使之。斗门方：治小肠气。用血师一两，米醋一升，以火烧血师通赤，淬入醋中，以淬竭为度，捣罗如面。

　　用汤调下一大钱，即瘥如神矣。血师即代赭也。御药院治风疹疼痒不可忍。赤土不计多少研碎，空心温酒调下一钱。丹房镜源云：代赭出金色。别说云：谨按；今处州岁贡，数不啻万斤，其色亦丹鲜。

　　衍义曰：代赭，方士炉火中多用，丁头、光泽、坚实、赤紫色者佳。白垩，即白善土，京师之白土子。方寸许切成段，鬻于市，人得以浣衣。今人合王瓜，等分为末，汤点二钱服，治头痛。赤土，今公府用以饰椽柱者。水调细末一、二钱服，以治风疹。

　　卷第五

　　石燕

　　石燕　以水煮汁饮之，主淋有效。妇人难产，两手各把一枚，立验。出零陵。

