<!-- { "loadSidebar": true } -->
　　唐本注云：俗云因雷雨则从石穴中出，随雨飞堕者，妄也。永州祁阳县西北百一十五里土岗上，掘深丈余取之。形似蚶而小，坚重如石也。臣禹锡等谨按蜀本注云：《尔雅》云：蠃小者 （音含）。今按陈藏器本草云：石燕，主消渴，取水牛鼻和煮饮之。自死者鼻，不如落崖死者良。（唐本先附）臣禹锡等谨按萧炳云：别有乳洞中食乳有命者，亦名石燕，似蝙蝠口方，生气物也。日华子云：石燕，凉，无毒。出南土穴中，凝强似石者佳。

　　图经曰：石燕，出零陵郡，今永州祁阳县江旁沙滩上有之。形似蚶而小，其实石也。或云生山洞中，因雷尔则飞出，堕于沙上而化为石，未审的否？今人以催生，令产妇两手各握一枚，须臾子则下。采无时。

　　食疗云：在乳穴石洞中者，冬月采之堪食。余月采者，只堪治病，不堪食也。又，治法：取石燕二七枚，和五味炒令熟，以酒一斗，浸三日，即每夜卧时饮一、两盏，随性也。甚能补益，能吃食，令人健力也。圣惠方：治伤寒，小腹胀满，小便不通。用石燕捣罗为末，不计时候，葱白汤调半钱，得通为度。简要济众：治淋疾。石燕子七个，捣如黍米粒大，新桑根白皮三两，锉如豆粒，同拌令匀，分作七贴。用水一盏煎一贴，取七分去滓，每服空心、午前各一服。灵苑方：治久患肠风痔 一、二十年不瘥，面色虚黄，饮食无味，及患脏腑伤损，多患泄泻，暑月常泻不止，及诸般淋沥，久患消渴，妇人月候湛浊，赤白带下，多年不瘥，应是脏腑诸疾皆主之。用石燕净洗，刷去泥土收之。上每日空心取一枚，于坚硬无油瓷器内，以温水磨服之，如弹丸大者一个分三服，大小以此为准，晚食更一服。若欲作散，须先杵罗为末，以磁石 去杵头铁屑后，更入坚瓷钵内，以硬乳槌研细，水飞过，取白汁如泔乳者，澄去水曝干。每服半钱至一钱，清饭饮调下，温水亦得。此方偏治久年肠风痔，须常服勿令歇，服至及一月，诸疾皆愈。

　　衍义曰：石燕，今人用者如蚬蛤之状，色如土，坚重则石也。既无羽翼，焉能自石穴中飞出，何故只堕沙滩上？此说近妄。《唐本》注：永州土岗上，掘深丈余取之。形似蚶而小，重如石，则此自是一物，余说不可取。溃虚积药中多用。

　　卷第五

　　戎盐

　　味咸，寒，无毒。主明目、目痛，益气，坚肌骨，去毒蛊，心腹痛，溺血吐血，齿舌血出。一名胡盐。生胡盐山及西羌北地酒泉福禄城东南角。北海青、南海赤。十月采。

　　陶隐居云：今俗中不复见卤咸，唯魏国所献虏盐，即是河东大盐，形如结冰圆强，味咸、苦，夏月小润液。虏中盐乃有九种：白盐、食盐，常食者；黑盐，主腹胀气满；胡盐，主耳聋目痛；柔盐，主马脊疮；又有赤盐、驳盐、臭盐、马齿盐四种，并不入食。马齿即大盐，黑盐凝是卤咸，柔盐疑是戎盐，而此戎盐又名胡盐，并主眼痛，二、三相乱。今戎盐虏中甚有，从凉州来，芮芮河南使及北部胡客从敦煌来，亦得之，自是稀少尔。其形作块片，或如鸡鸭卵，或如菱米，色紫白，味不甚咸，口尝气臭，正如 鸡子臭者言真。又河南盐池泥中，自有凝盐如石片，打破皆方，青黑色，善疗马脊疮，又凝世或者。盐虽多种，而戎盐，卤咸最为要用。又巴东朐 县北岸大有盐井，盐水自凝，生粥子盐，方一、二寸，中央突张伞形，亦有方如石膏、博棋者。李云：戎盐味苦，臭。是海潮水浇山石，经久盐凝着石取之。北海者青，南海者紫赤。又云：卤咸即是人煮盐釜底凝强盐滓，如此二说并未详。唐本注云：陶称卤咸，疑是黑盐，此是碱土，议如前说，其戎盐即胡盐。沙州名为秃登盐，廓州名为阴土盐，生河岸山 之阴土石间，块大小不常，坚白似石，烧之不鸣 尔。臣禹锡等谨按陈器云：盐药，味咸，无毒。主眼赤皆烂风赤，细研水和点目中。又入腹去热烦，痰满，头痛，明目，镇心，水研服之。又主 蛇恶虫毒，疥癣，痈肿，瘰 。以前入腹，水消服之，着疮正尔摩敷。生海西南雷、罗诸州山谷。似芒硝末细，入口极冷。南人多取敷疮肿，少有服者，恐极冷，入腹伤人，且宜慎之。日华子云：戎盐，平。助水脏，益精气，除五脏症结，心腹积聚，痛疮疥癣等。即西蕃所出，食者号戎盐，又名羌盐。

　　图经文具食盐条下。

　　陈藏器云：戎盐累卵。丹房镜源云：戎盐，赤、黑二色。累卵，干汞，制丹砂。

　　衍义曰：戎盐，成垛，裁之如枕，细白，味甘、咸。亦功在却血。入肾，治目中瘀赤、涩昏。

　　卷第五

　　大盐

　　味甘、咸，寒，无毒。主肠胃结热，喘逆，胸中病。令人吐。生邯郸及河东池泽。（漏芦为之使。）

　　唐本注云：大盐，即河东印盐也，人之常食者是，形粗于末盐，故以大别之。臣禹锡等谨按萧炳云：大盐，臣。

　　图经文具食盐条下。

　　太平广记：梁四公子传KT 杰曰：交河之间平碛中，掘深数尺有末盐，红紫色鲜，味甘，食之衍义曰：大盐，新者不苦，久则咸苦。今解州盐池所出者，皆成斗子，其形大小不等，久亦。海水煎成者，但味和。二盐互有得失。入药及金银作，多用大盐及解盐。傍海之人多黑色，盖日食鱼盐，此走血之验也。齿缝中血出，盐汤嗽之，及接药入肾。北虏以盐淹尸使不腐

　　卷第五

　　卤咸

　　味苦、咸，寒，无毒。主大热、消渴、狂烦，除邪及下蛊毒，柔肌肤。去五脏肠胃留热结气，心下坚，食已呕逆喘满，明目目痛。生河东盐池。

　　陶隐居云：是煎盐釜下凝滓。唐本注云：卤咸既生河东，河东盐不釜煎，明非凝滓。此是碱土名卤咸，今人熟皮用之，斯则于碱地掘取之。

　　图经文具食盐条下。

　　丹房镜源云：卤盐纯制四黄，作焊药。

　　卷第五

　　浆水

　　味甘、酸，微温，无毒。主调中，引气宣和，强力通关，开胃止渴，霍乱泄痢，消宿食。宜作粥，薄暮啜之，解烦去睡，调理腑脏。粟米新熟白花者佳。煎令醋止呕哕，白人肤体如缯帛。为其常用，故人不齿其功。冰浆至冷，妇人怀妊，不可食之，食谱所忌也。（新补）

　　外台秘要：大妙去黑子方：夜以暖浆水洗面，以布揩黑子令赤痛，水研白檀香取浓汁以涂之旦又复以浆水洗面，仍以鹰粪粉黑子。孙真人食忌：手指肿方：煎浆水和少盐，热渍之，冷即易。又方：食生脯腊过多，筋痛闷绝。煮细浆水粥，以少鹰粪末搅和，顿服三、五合。鹞子粪亦得。兵部手集：救人霍乱，颇有神效。浆水稍醋味者，煎干姜屑，呷之。夏月腹肚不调，煎呷之瘥。产宝云：孕妇令易产。酸浆水和水少许，顿服立产。杨氏产乳云：妊娠不得食浆水粥，令儿骨瘦不成人。

　　衍义曰：浆水，不可同李实饮，令人霍乱吐利。

　　卷第五

　　井华水

　　味甘，平，无毒。主人九窍大惊出血，以水 面，亦主口臭，正朝含之，吐弃厕下，数度即瘥。又令好颜色，和朱砂服之。又堪炼诸药石，投酒醋令不腐。洗目肤翳，及酒后热痢，与诸水有异，共功极广。此水井中平旦第一汲者，《本经》注井苔条中略言之，今此重细解也。（新补）

　　千金方：治心闷汗出，不识人。新汲水和蜜饮之，甚妙。又方：欲产时，取井花水半升，顿一服。又方：治马汗及毛入人疮。肿毒热痛，入腹害人。以冷水浸疮，顿易，饮好酒立愈。又云井华水，服药、炼药并用之。梅师方：治眼睛无故突一、二寸者。以新汲水灌渍睛中，数易水，睛自入。又方：治卒惊悸，九窍血皆溢出。以井华水 面当止，勿使知之。

　　衍义：井华水，文具半天河条下。

　　卷第五

　　菊花水

　　味甘，温，无毒。除风补衰，久服不老，令人好颜色，肥健，益阳道，温中，去痼疾。出南阳郦县北潭水，其源悉芳。菊生被崖，水为菊味。盛洪之《荆州记》云：郦县菊水，太尉胡广，久患风羸，常汲饮此水，后疾逐瘳。此菊甘美，广后收此菊实播之京师，处处传植。《抱朴子》云：南阳郦县山中，有甘谷水，所以甘者，谷上左右皆生甘菊，菊花堕其中，历世弥久，故水味为变。其临此谷中居民，皆不穿井，悉食甘谷水，食无不寿考。故司空王畅、太尉刘宽、太傅袁隗皆为南阳太守，每到官，常使郦县月送甘谷水四十斛，以为饮食。此诸公，多患风痹及眩冒，皆得愈。（新补）

　　衍义曰：菊花水，本条言南阳郦县北潭水，其源悉芳。菊生被崖，水为菊味，此说甚怪。

　　且菊生于浮土上，根深者不过尺，百花之中，此特浅露，水泉莫非深远而来。况菊根亦无香，其花当九月、十月间，只三、两旬中，焉得香入水也？若因花而香，其无花之月合如何也？殊不详。水自有甘、淡、咸、苦，焉知无有菊味者？尝官于永、耀间，沿干至洪门北山下古石渠中，泉水清澈。众官酌而饮，其味与惠山泉水等，亦微香，世皆未知之。烹茶尤相宜。由是知泉脉如此，非缘浮土上所生菊能变泉味，博识之士，宜细详之。

　　卷第五

　　地浆

　　寒，主解中毒烦闷。

　　陶隐居云：此掘地作坎，以水沃其中，搅令浊，俄顷取之，以解中诸毒。山中有毒菌，人不识，煮食之，无不死。又枫树菌食之，令人笑不止，唯饮土浆皆瘥，余药不能救矣。今注《唐本》元在草部下品之下今移。臣禹锡等谨按日华子云：地浆，无毒。

　　圣惠方：治热渴心闷，服地浆一盏并妙。梅师方：食生肉中毒。掘地深三尺，取土三升，以水五升，煎五沸，清之一升，即愈。

　　卷第五

　　腊雪

　　味甘，冷，无毒。解一切毒，治天行时气温疫，小儿热痫狂啼，大人丹石发动，酒后暴热，黄胆，仍小温服之。藏淹一切果实良。春雪有虫，水亦便败，所以不收之。（新补见陈藏器及日华子。）

　　别说云：谨按霜治暑月汁渍，腋下赤肿及痱疮以和蚌粉，敷之立瘥。瓦、木上以鸡毛羽扫取，收瓷瓶中，时久不坏。今宜附腊雪后。

　　衍义腊雪，文具半天河条下。

　　卷第五

　　泉水

　　味甘，平，无毒。主消渴，反胃，热痢热淋，小便赤涩。兼洗漆疮，射痈肿。令散，久服却温，调中，下热气，利小便，并多饮之。又新汲水，《百一方》云：患心腹冷病者。

