<!-- { "loadSidebar": true } -->
　　若男子病，令女人以一杯与饮；女子病，令男子以一杯与饮。又解合口椒毒。又：主食鱼肉，为骨所鲠。取一杯水，合口向水，张口取水气，鲠当自下。又：主人忽被坠损肠出，以冷水喷之，令身噤，肠自入也。又。腊日夜，令人持椒井旁，无与人语，纳椒井中，服此水去温气。《博物志》亦云：凡诸饮水，疗疾皆取新汲清泉，不用停污浊暖，非直无效，固亦损人。（新补）

　　沈存中笔谈：东阿是济水所经，取其井水煮胶，谓之阿胶。用搅浊水则清，人服之，下膈疏痰止吐皆服。济水性趋下，清而重，故以治淤浊及逆上之疾。

　　卷第五

　　半天河

　　微寒。主鬼疰，狂，邪气，恶毒。

　　陶隐居云：此竹篱头水也，及空树中水，皆可饮，并洗诸疮用之。今按陈藏器本草云：半天河，在槐树间者主诸风及恶疮，风瘙疥痒，亦温取洗疮，今注《唐本》元在草部，今移。臣禹锡等谨按药性论云：半天河，单用。此竹篱头水及高树穴中盛天雨，能杀鬼精，恍惚妄语，勿令知之与饮，瘥。日华子云：平，无毒。主蛊毒。

　　外台秘要：治身体白驳。取树木孔中水洗之，捣桂屑，唾和敷驳上，日再。白驳者，浸淫渐长似癣，但无疮也。

　　衍义曰：半天河水，一水也。然用水之义有数种，种各有理。如半天河水，在上天泽水也，故治心病、鬼疰、狂、邪气、恶毒。腊雪水，大寒水也，故解一切毒，治天行时气、温疫、热痫、丹石发、酒后暴热、黄胆。井华水，清冷澄澈水也，故通九窍，洗目肤翳及酒后热痢。后世又用东流水者，取其快顺疾速，通关下膈者也。倒流水者，取其回旋留止，上而不下者也。

　　卷第五

　　热汤

　　主忤死。先以衣三重，藉忤死人腹上，乃取铜器若瓦器盛汤着衣上，汤冷者去衣，大冷者换汤，即愈。又霍乱，手足转筋。以铜器若瓦器盛汤熨之，亦可令蹋器使脚底热彻，亦可以汤捋之，冷则易，用醋煮汤更良，煮蓼子及吴茱萸汁亦好。以锦絮及破毡角脚，以汤淋之，贵在热彻。又缲丝汤，无毒，主蛔虫。热取一盏服之，此煮茧汁，为其杀虫故也。又猪汤，无毒，主产后血刺心痛欲死，取一盏温服之。（新补见《抱朴子》、陈藏器。）

　　陈藏器云：凡初觉伤寒三日内，但取热汤饮之，候吐则止，可饮一、二升，随吐，汗出瘥。

　　重者亦减半。又冻疮不瘥者，热汤洗之效。野人闲话《朱真人灵验篇》：有病者，患风疾数年不较。掘坑令患者解衣坐于坑内，逐以热汤上淋之。良久，复以簟盖之，瘥。别说云：谨按《外台秘要》有作甘烂水法：以木盆盛水，杓扬千百下，泡起作珠子五、六千颗，撇取治霍乱及入膀胱，治奔豚，药用殊胜。《伤寒论》第三卷，亦有此法。

　　衍义曰：热汤，助阳气，行经络。患风冷气痹人，多以汤渫脚至膝上，浓覆使汗出周身。

　　然别有药，亦终假汤气而行也。四时暴泄利，四肢冷，脐腹疼，深汤中坐，浸至腹上，频频作，生阳佐药，无速于此。虚寒人始坐汤中必战，仍常令人伺守。

　　卷第五

　　白垩

　　（乌恪切）

　　白垩（乌恪切）　味苦、辛，温，无毒。主女子寒热，症瘕，月闭，积聚，阴肿痛，漏下，无子，泄痢。不可久服，伤五脏，令人羸瘦。一名白善。生邯郸山谷。采无时。

　　陶隐居云：此即今画用者，甚多而贱，俗方亦稀，《仙经》不须。臣禹锡等谨按唐本云：胡居士言，始兴小桂县晋阳乡有白善。药性论云：白垩，使，味甘，平。主女子血结，月候不通，能涩肠止痢，温暖。萧炳云：不入汤。日华子云：白善，味甘。治泻痢，痔 ，泄精，女子子宫冷，男子水脏冷，鼻洪，吐血。本名白垩，入药烧用。

　　图经文具代赭条下。

　　唐本余注云：此即今画工用者，甚易得，方中稀用之，近代以白瓷为之。雷公云：凡使，勿用色青并底白者，先单捣令细，三度筛过了，又入钵中研之。然后将盐汤飞过，浪干。每修事白垩二两，用白盐一分，投于斗水中，用铜器物内，沸十余沸了，然后用此沸了水飞过白垩，免结涩人肠也。

　　衍义文具代赭条下。

　　卷第五

　　冬灰

　　味辛，微温。主黑子，去疣（音尤）息肉，疽蚀疥瘙。一名藜灰。生方谷川泽。

　　陶隐居云：此即今浣衣黄灰尔，烧诸蒿、藜，积聚炼作之，性亦烈，又荻灰尤烈。欲销黑志、疣赘，取此三种灰和水蒸以点之即去，不可广用，烂人皮肉。唐本注云：桑薪灰，最入药用，疗黑子、疣赘，功胜冬灰。用煮小豆，大下水肿。然冬灰本是藜灰，余草不真。又有青蒿灰，烧蒿作之。柃灰，烧木叶作。并入染用，亦堪蚀恶肉。柃灰一作苓字。臣禹锡等谨按陈藏器云：桑灰，本功外，去风血症瘕块。又主水阴淋，取酽汁作食，服三、五升。又取鳖一头，治如食法，以桑灰汁煎如泥，和诸症瘕药重煎，堪丸，众手捻成。日服十五丸，症瘕癖无不瘥者。其方文多，不具载。

　　图经文具锻石条下。

　　衍义曰：冬灰，诸家只解灰而不解冬，亦其缺也。诸灰一烘而成，唯冬灰，则经三、四月方彻炉。灰既晓夕晓灼，其力得不全燥烈乎？而又体益重。今一 而成者体轻，盖火力劣，故不及冬灰耳。若古紧面少容方中，用九烧益母灰，盖取此义。如或诸方中用桑灰，自合根据本法。既用冬灰，则须尔。《唐本》注云：冬灰本是藜灰，未知别有何说。又汤火灼，以饼炉中灰细罗，脂麻油调，羽扫，不得着水，仍避风。

　　卷第五

　　青琅

　　青琅 　味辛，平，无毒。主身痒，火疮，痈伤，白秃，疥瘙，死肌，侵淫在皮肤中。煮炼服之，起阴气，可化为丹。一名石珠，一名青珠。生蜀郡平泽。采无时。（杀锡毒，得水银良，畏鸡骨。）

　　陶隐居云：此《蜀都赋》所称青珠黄环也。黄环乃是草，苟取名类而种族为乖。琅 亦是昆山上树名，又《九真经》中大丹名也。此石今亦无用，唯以疗手足逆胪（音闾）。化丹之事，未的见其术。唐本注云：琅 乃有数种色，是琉璃之类，火齐宝也。且琅 五色，其以青者，入药为胜。今出 （音髓）州以西乌白蛮中及于阗国也。臣禹锡等谨按陈藏器云：琉璃，主身热目赤，以水浸令冷熨之。《韵集》曰：火齐珠也。《南州异物志》云：琉璃本是石，以自然灰理之可为器，车渠、玛瑙并玉石类，是西国重宝。《佛经》云：七宝者，谓金、银、琉璃、车渠、玛瑙、玻璃、真珠是也。或云珊瑚、琥珀。今玛瑙碗上刻镂为奇工者，皆以自然灰又昆吾刀治之，自然灰，今时以牛皮胶作假者，非也。日华子云：玻璃，冷，无毒。

　　安心，止惊悸，明目，摩翳障。

　　图经曰：青琅 ，生蜀郡平泽。苏恭注云：琅 乃有数种，是琉璃之类，火齐宝也。琅五色，其以青者入药，为胜，出 （音随）州以西乌白蛮中及于阗国也。今秘书中有《异鱼图》载，琅 青色，生海中，云海人于海底以网挂得之，初出水红色，久而青黑，枝柯似珊瑚而上有孔窍如虫蛀，击之有金石之声，乃与珊瑚相类。其说不同，人莫能的识。谨按《尚书·禹贡》：雍州厥贡球琳琅 。《尔雅》云：西北之美者，有昆仑墟之球琳琅 焉。孔安国、郭璞皆以为石之似珠者。而《山海经》云：昆仑山有琅 ，若然是石之美者，明莹若珠之色，而其状森植耳。大抵古人谓石之美者多谓之珠。《广雅》谓琉璃、珊瑚，皆为珠是也。故《本经》一名青珠。而左太冲《蜀都赋》云：青珠黄环。黄环是木，然引以相并者，亦谓其美如珠，而其类实木也。又如上所说，皆出西北山中，而今图乃云海底得之。盖珍瑰之物，山海谷俱产焉。今医方家亦以难得而稀用也。

　　唐本余：味甘。

　　衍义曰：青琅 ，《书》曰：三危既宅。三危，西裔之山也，厥贡唯球琳琅 。孔颖达以谓琅石似玉。《新书》亦谓三苗、西戎。《西域记》云：天竺国正出此物。陶隐居谓为木，名大丹名。既是大丹名，则《本经》岂可更言煮炼服之。又曰：可化为丹。陶不合远引，非此琅也。《唐本》注云：是琉璃之类。且琉璃火成之物，琅 又非火成。《经》曰：生蜀郡平泽，安得同类言之，其说愈远。且《佛经》所谓琉璃者，正如鬼谷珠之类，乃火成之物也，今人绝不见用。

　　卷第五

　　自然铜

　　自然钢　味辛，平，无毒。疗折伤，散血止痛，破积聚。生邕州山岩中出铜处，于坑中及石间采得，方圆不定，其色青黄如铜，不从矿炼，故号自然铜。（今附）

　　臣禹锡等谨按日华子云：自然铜，凉。排脓消瘀血，续筋骨，治产后血邪，安心，止惊悸图经曰：自然铜，生邕州山岩中出铜处，今信州、火山军皆有之，于铜坑中及石间采之，方圆不定，其色青黄如铜，不从矿炼，故号自然铜。今信州出一种，如乱铜丝状，云在铜矿中，山气熏蒸，自然流出，亦若生银，如老翁须之类，入药最好。火山军者，颗块如铜，而坚重如石，医家谓之 石，用之力薄。采无时。今南方医者说，自然铜有两、三体：一体大如麻黍，或多方解，累累相缀，至如斗大者，色煌煌明烂如黄金、 石，最上；一体成块，大小不定，亦光明而赤；一体如姜、铁矢之类。又有如不冶而成者，形大小不定，皆出铜坑中，击之易碎，有黄赤，有青黑者，炼之乃成铜也。据如此说，虽分析颇精，而未见似乱丝者耳。又云：今市人多以 石为自然铜，烧之皆成青焰如硫黄者是也。此亦有二、三种：一种有壳如禹余粮，击破其中光明如鉴，色黄类硫石也；一种青黄而有墙壁，或纹如束针；一种碎理如团砂者，皆光明如铜，色多青白而赤少者，烧之皆成烟焰，顷刻都尽。今药家多误以此为自然铜，市中所货往往是此。自然铜用多须 ，此乃畏火，不必形色，只此可辨也。

　　雷公云：石髓铅即自然铜也。凡使，勿用方金牙，其方金牙真似石髓铅，若误饵，吐煞人。

　　石髓铅，色似干银泥，味微甘。如采得，先捶碎，同甘草汤煮一伏时，至明漉出，摊令干。

