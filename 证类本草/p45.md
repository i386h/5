<!-- { "loadSidebar": true } -->
　　陶隐居云：今处处有。二月始生，一枝多叶，叶状似竹而短，根似萎蕤。萎蕤根如荻根及菖蒲， 节而平直；黄精根如鬼臼、黄连，大节而不平。虽燥，并柔软有脂润。俗方无用此，而为《仙经》所贵。根、叶、华、实皆可饵服，酒散随宜，具在断谷方中。黄精叶乃与钩吻相似，唯茎不紫、花不黄为异，而人多惑之。其类乃殊，遂致死生之反，亦为奇事。唐本注云：黄精肥地生者，即大如拳。薄地生者，犹如拇指。萎蕤肥根颇类其小者，肌理形色都大相似。今以鬼臼、黄连为比，殊无仿佛。又黄精叶似柳及龙胆、徐长卿辈而坚。其钩吻蔓生，殊非比类。今按别本注：今人服用，以九蒸九曝为胜，而云阴干者恐为烂坏。臣禹锡等谨按抱朴子云：一名垂珠。服其花，胜其实，其实胜其根。但花难得，得其生花十斛，干之才可得五、六斗耳。而服之日可三合，非大有役力者，不能办也。服黄精仅十年，乃可得其益耳，且以断谷不及术，术饵令人肥健，可以负重涉险，但不及黄精甘美易食。凶年之时，可以与老小代粮，人食之谓为米脯也。广雅云：黄精，龙衔也。永嘉记云：黄精，出嵩阳永宁县。药性论云：黄精，君。陈藏器云：黄精，陶云将钩吻相似，但一善一恶耳。按：钩吻即野葛之别名。若将野葛比黄精，则二物殊不相似，不知陶公凭何此说。其叶偏生，不对者为偏精，功用不如正精。萧炳云：黄精，寒。日华子云：补五劳七伤，助筋骨，止饥，耐寒暑，益脾胃，润心肺。单服九蒸九曝，食之驻颜，入药生用。

　　图经云：黄精，旧不载所出州郡，但云生山谷，今南北皆有之，以嵩山、茅山者为佳。

　　三月生，苗高一、二尺以来，叶如竹叶而短，两两相对。茎梗柔脆，颇似桃枝，本黄末赤。四月开细青白花，如小豆花状。子白如黍，亦有无子者。根如嫩生姜，黄色。二月采根。蒸过，曝干用。今通八月采，山中人九蒸九曝，作果卖，甚甘美而黄黑色。江南人说：黄精苗叶稍类钩吻，但钩吻叶头极尖而根细。苏恭注云：钩吻蔓生。殊非比类，恐南北所产之异耳。初生苗时，人多采为菜茹，谓之笔菜，味极美，采取尤宜辨之。隋·羊公《服黄精法》云：黄精是芝草之精也，一名萎蕤，一名仙人余粮，一名苟格，一名菟竹，一名垂珠，一名马箭，一名白芨。二月、三月采根，入地八、九寸为上。

　　细切一石，以水二石五斗煮去苦味，漉出，囊中压取汁，澄清，再煎如膏乃止。以炒黑豆黄末相和，令得所，捏作饼子如钱许大。初服二枚，日益之，百日知。亦焙干筛末，水服，功与上等。《抱朴子》云：服黄精花胜其实。花，生十斛，干之可得五、六斗，服之十年，乃可得益。又《博物志》云：天老谓黄帝曰：太阳之草名黄精，饵之可以长生。世传华佗漆叶青粘散云：青粘是黄精之正叶者，书传不载，未审的否。

　　雷公云：凡使，勿用钩吻，真似黄精，只是叶有毛钩子二个，是别认处，若误服害人。

　　黄精叶似竹叶。凡采得，以溪水洗净后蒸，从巳至子，刀薄切，曝干用。食疗饵黄精，能老不饥。其法：可取瓮子去底，釜上安置令得所，盛黄精令满。密盖蒸之，令气溜，即曝之。第二遍蒸之亦如此。九蒸九曝。凡生时有一硕，熟有三、四斗。蒸之若生，则刺人咽喉；曝使干，不尔朽坏。其生者，若初服，只可一寸半，渐渐增之。十日不食，能长服之，只三尺五寸。服三百日后，尽见鬼神，饵必升天。根、叶、花、实皆可食之。但相对者是，不对者名偏精。圣惠方神仙：服黄精成地仙，根茎不限多少。细锉阴干捣末，每日净水调服，任意多少。一年之周，变老为少。稽神录：临川有士人虐所使婢，婢乃逃入山中，久之见野草枝叶可爱，即拔取根食之甚美，自是常食，久而遂不饥，轻健。夜息大树下，闻草中动，以为虎，惧而上树避之。及晓下平地，其身 然凌空而去。或自一峰之顶，若飞鸟焉。数岁，其家人采薪见之，告其主，使捕之不得，一日遇绝壁下，以网三面围之，俄而腾上山顶。其主异之，或曰此婢安有仙骨，不过灵药服食。遂以酒馔五味香美，置往来之路，观其食否，果来食，食讫遂不能远去，擒之，具述其故。指所食之草，即黄精也。道脏·神仙芝草经：黄精，宽中益气，五脏调良，肌肉充盛，骨体坚强，其力倍，多年不老，颜色鲜明，发白更黑，齿落更生。先下三尸虫：上尸，好宝货，百日下；中尸，好五味，六十日下；下尸，好五色，三十日下，烂出。花、实、根三等，花为飞英，根为气精。博物志：昔黄帝问天老曰：天地所生，岂有食之令人不死乎？天老曰：太阳之草，名曰黄精，饵之可以长生；太阴之草，名曰钩吻，不可食之，入口立死。人信钩吻之杀人，不信黄精之益寿，不亦甚乎。灵芝瑞草经：黄芝即黄精也。

　　卷第六

　　菖蒲

　　菖蒲　味辛，温，臣禹锡等谨按久风湿痹通用药云：菖蒲，平。无毒。主风寒湿痹，咳逆上气，开心孔，补五脏，通九窍，明耳目，出音声，主耳聋，痈疮，温肠胃，止小便利，四肢湿痹，不得屈伸，小儿温疟，身积热不解，可作浴汤。久服轻身，聪耳目，不忘，不迷惑，延年，益心智，高志不老。一名昌阳。生上洛池泽及蜀郡严道。一寸九节者良，露根不可用。五月、十二月采根，阴干。（秦皮、秦艽为之使，恶地胆、麻黄。）

　　陶隐居云：上洛郡属梁州，严道县在蜀郡。今乃处处有，生石碛上， 节为好。在下湿地大根者，名昌阳，只主风湿，不堪服食。此药甚去虫并蚤虱，而今都不言之。真菖蒲叶有脊，一如剑刃，四月、五月亦作小厘华也。东间溪侧又有名溪荪者，根形气色极似石上菖蒲，而叶正如蒲，无脊。俗人多呼此为石上菖蒲者，谬矣。此只主咳逆，亦断蚤虱尔，不入服御用。《诗》咏：多云兰荪，正谓此也。臣禹锡等谨按吴氏云：菖蒲，一名尧韭。罗浮山记云：山中菖蒲，一寸二十节，药性论云：菖蒲，君，味苦、辛，无毒。治风湿 痹，耳鸣，头风，泪下，鬼气，杀诸虫，治恶疮疥瘙。石涧所生坚小，一寸九节者上，此菖蒲亦名昌阳。日华子云：除风下气，丈夫水脏、女人血海冷败，多忘长智，除烦闷，止心腹痛，霍乱转筋，治客风疮疥，涩小便，杀腹脏虫及蚤虱。耳痛作末炒，承热裹 甚验。忌饴糖、羊肉。石菖蒲出宣州，二月、八月采取。

　　图经曰：菖蒲，生上洛池泽及蜀郡严道，今处处有之，而池州、戎州者佳。春生青叶，长一、二尺许，其叶中心有脊，状如剑，无花实。五月、十二月采根，阴干。今以五月五日收之。

　　其根盘屈有节，状如马鞭大，一根傍引三、四根，傍根节尤密，一寸九节者佳，亦有一寸十二节者。采之初虚软，曝干方坚实，折之中心色微赤，嚼之辛香少滓。人多植于干燥沙石土中。腊月移之尤易活。古方亦有单服者，采得紧小似鱼鳞者，治择一斤许，以水及米泔浸各一宿，又刮去皮，切，曝干捣筛，以糯米粥和匀，更入熟蜜，搜丸梧子大， 葛袋盛，置当风处令干。每旦酒饮任下三十丸，临卧更服二十丸，久久得效，如《本经》所说。又蜀人用治心腹冷气 痛者，取一、二寸捶碎，同吴茱萸煎汤饮之，良。黔、蜀蛮人亦常将随行，卒患心痛，嚼一、二寸，热汤或酒送亦效。其生蛮谷中者尤佳，人家移种者亦堪用，但干后辛香坚实不及蛮人持来者，此即医方所用石菖蒲也。又有水菖蒲，生溪润水泽中甚多。叶亦相似，但中心无脊，采之干后轻虚多滓，殊不及石菖蒲，不堪入药用，但可捣末，油调涂疥瘙。今药肆所货，多以两种相杂，尤难辨也。

　　雷公云：凡使，勿用泥昌、夏昌，其二件相似，如竹根鞭，形黑、气秽、味腥，不堪用。

　　凡使，采石上生者，根条嫩黄紧硬节稠，长一寸有九节者是真也。采得后，用铜刀刮上黄黑硬节皮一重了，用嫩桑枝条相拌蒸，出曝干，去桑条，锉用。千金方：日月未足而欲产者。

　　捣菖蒲根汁一、二升，灌喉中。又方：久服聪明益智。甲子日取菖蒲一寸九节者，阴干百日为末。

　　服方寸匕，日三服，耳目聪明，不忘。又方：治产后崩中下血不止。菖蒲一两半锉，酒二盏，煎取一盏去滓，分三服，食前温服。又方：治好忘，久服聪明益智。七月七日取菖蒲酒服三方寸匕，饮酒不醉，好事者服而验之。不可犯铁，若犯之，令人吐逆。肘后方：扁鹊云：中恶与卒死，鬼击亦相类，已死者为治，皆参用此方。捣菖蒲生根，绞汁灌之立瘥。尸厥之病，卒死脉犹动，听其耳中如微语声，股间暖，是也。亦此方治之。又人卧忽不寤，勿以火照，照之害人。但痛啮其踵及足拇指甲际，而唾其面，即活。又菖蒲末吹鼻中，桂末纳舌下。又方：耳聋。菖蒲根一寸，巴豆一粒去心，二物合捣，分作七丸。绵裹塞耳，日着一丸效。又方：卒胎动不安，或腰痛胎转抢心，下血不止，菖蒲根汁三升服之。又方：若下血不止。菖蒲三两，酒五升，煮取二升，分三服。经验方：治痈肿发背，生菖蒲捣贴。若疮干，捣末以水调涂之。《孙用和方》同。子母秘录：治胎动劳热不安，去血手足烦。菖蒲捣取汁服，二升分三服。产书治产后下血不止。菖蒲二两，以酒二升煮，分作二服，止。夏禹神仙经：菖蒲薄切，令日干者三斤，以绢囊盛之，玄水一斛清者，玄水者酒也。悬此菖蒲密封闭一百日，出视之如绿菜色，以一斗熟黍米纳中，封十四日间，出饮酒。则一切三十六种风，有不治者悉效。汉武帝内传：武帝上嵩山，忽见仙人，长可二丈。

　　问之。曰：吾九嶷山人也，闻中岳有石上菖蒲，一寸九节，食之长生，故来采之。忽然不见。抱朴子：南中多鹿，每一雄游牝百数，至春羸瘦，盖游牝多也。及夏，则唯食菖蒲一味，却肥，当角解之时，其茸甚痛。猎人逢之，其鹿不敢逸走，伏而不动，猎者先以绳系其茸截取之，以其血未散，然后毙鹿。又韩丛服菖蒲十三年，身上生毛，日视书万言，皆诵之，冬袒不寒。又菖蒲须得石上，一寸九节，紫花尤善。别说云：谨按今阳羡山中生水石间者，其叶逆水而生，根须略无，少泥土，根、叶极紧细，一寸不啻九节，入药极佳。今二浙人家，以瓦石器种之，旦暮易水则茂，水浊及有泥滓则萎，近方多称用石菖蒲，必此类也。其池泽所生，肥大节疏粗慢，恐不可入药，唯可作果盘，盖气味不烈而和淡尔。

