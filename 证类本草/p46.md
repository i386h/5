<!-- { "loadSidebar": true } -->
　　衍义曰：菖蒲，世又谓之兰荪，生水次，失水则枯，根节密者气味足。有人患遍身生热毒疮，痛而不痒，手足尤甚，然至颈而止，粘着衣被，晓夕不得睡，痛不可任。有下俚教以菖蒲三斗，锉，日干之，椿罗为末，布席上，使病疮人恣卧其间，仍以被衣覆之。既不粘着衣被，又复得睡，不五、七日间，其疮如失。后自患此疮，亦如此用，应手神验。其石菖蒲根络石而生者，节乃密，入药须此等。

　　卷第六

　　菊花

　　菊花　味苦、甘，平，无毒。主风头眩、肿痛，目欲脱，泪出，皮肤死肌，恶风，湿痹，疗腰痛去来陶陶，除胸中烦热，安肠胃，利五脉，调四肢。久服利血气，轻身，耐老，延年。

　　一名节华，一名日精，一名女节，一名女华，一名女茎，一名更生，一名周盈，一名傅延年，一名阴成。生雍州川泽及田野。正月采根，三月采叶，五月采茎，九月采花，十一月采实，皆阴干。（术、枸杞根、桑根白皮为之使。）

　　陶隐居云：菊有两种：一种茎紫，气香而味甘，叶可作羹食者，为真。一种青茎而大，作蒿艾气，味苦不堪食者名苦薏，非真。其华正相似，唯以甘、苦别之尔。南阳郦县最多，今近道处处有，取种之便得。又有白菊，茎、叶都相似，唯花白，五月取。亦主风眩，能令头不白。《仙经》以菊为妙用，但难多得，宜常服之尔。臣禹锡等谨按尔雅云：鞠，治蔷。注：今之秋华菊。药性论云：甘菊花，使。能治热头风旋倒地，脑骨疼痛，身上诸风令消散。陈藏器云：苦薏，味苦破血。妇人腹内宿血，食之。又调中止泄。花如菊，茎似马兰，生泽畔，似菊，菊甘而薏苦。语曰：苦如薏是也。又云白菊，味苦。染髭发令黑，和巨胜、茯苓蜜丸，主风眩，变白，不老，益颜色。又《灵宝方》：茯苓合为丸以成，炼松脂和，每服如鸡子一丸，令人好颜色不老，主头眩。生平泽，花紫白，五月花。《抱朴子·刘生丹法》：用白菊花汁和之。杨损之云：甘者入药，苦者不任。日华子云：菊花，治四肢游风，利血脉，心烦，胸膈壅闷，并痈毒，头痛，作枕明目，叶亦明目，生熟并可食。菊有两种：花大气香，茎紫者为甘菊；花小气烈，茎青小者名野菊，味苦。然虽如此，园蔬内种肥沃后同一体。花上水，益色壮阳，治一切风，并无所忌。

　　图经曰：菊花，生雍州川泽及田野，今处处有之，以南阳菊潭者为佳。初春布地生细苗，夏茂、秋花、冬实。然菊之种类颇多，有紫茎而气香，叶浓至柔嫩可食者，其花微小，味甚甘，此为真。有青茎而大，叶细作蒿艾气味苦者，华亦大名苦薏，非真也。南阳菊亦有两种：白菊，叶大似艾叶，茎青根细，花白蕊黄；其黄菊，叶似茼蒿，花蕊都黄。然今服饵家多用白者。南京又有一种开小花，花瓣下如小珠子，谓之珠子菊，云入药亦佳。正月采根，三月采叶，五月采茎，九月采花，十一月采实，皆阴干用。唐《天宝单方图》载白菊云：味辛，平，无毒。元生南阳山谷及田野中，颖川人呼为回蜂菊，汝南名荼苦蒿，上党及建安郡、顺政郡并名羊欢草，河内名地薇蒿，诸郡皆有。其功主丈夫、妇人久患头风眩闷，头发干落，胸中痰结，每风发即头旋，眼昏暗，不觉欲倒者，是其候也。先灸两风池各二七壮，并服此白菊酒及丸，永瘥。其法：春末夏初收软苗，阴干，捣末。空腹取一方寸匕，和无灰酒服之，日再，渐加三方寸匕。若不欲饮酒者，但和羹、粥、汁服之亦得。秋八月合花收曝干，切，取三大斤，以生绢囊盛贮三大斗酒中，经七日服之，日三，常令酒气相续为佳。今诸州亦有作菊花酒者，其法得于此乎。

　　食疗云：甘菊，平。其叶正月采，可作羹；茎五月五日采；花九月九日采。并主头风，目眩，泪出，去烦热，利五脏。野生苦菊不堪用。圣惠方：治头风头旋。用九月九日菊花曝干，取家糯米一斗蒸熟，用五两菊花末，搜拌如常酝法，多用细面曲为候，酒熟即压之去滓，每暖一小盏服。外台秘要：治酒醉不醒。九月九日真菊花末，饮服方寸匕。肘后方：治疔肿垂死。菊叶一握，捣绞汁一升，入口即活，此神验。冬用其根。食医心镜：甘菊，主头风目眩，胸中汹汹，目泪出，风痹骨肉痛，切作羹煮粥，并生食并得。玉函方：王子乔变白增年方：甘菊，三月上寅日采，名曰玉英；六月上寅日采，名曰容成；九月上寅日采，名曰金精；十二月上寅日采，名曰长生。长生者，根茎是也。四味并阴干百日，取等分，以成日合捣千杵为末，酒调下一钱匕。以蜜丸如桐子大，酒服七丸，一日三服。百日身轻润泽；服之一年，发白变黑；服之二年，齿落再生；服之三年，八十岁老人变为童儿，神效。

　　衍义曰：菊花，近世有二十余种，唯单叶花小而黄绿，叶色深小而薄，应候而开者是也。

　　《月令》所谓菊有黄花者也。又邓州白菊，单叶者亦入药，余皆医经不用。专治头目风热，今多收之作枕。

　　卷第六

　　人参

　　人参　味甘，微寒、微温，无毒。主补五脏，安精神，定魂魄，止惊悸，除邪气，明目，开心，益智，疗肠胃中冷，心腹鼓痛，胸胁逆满，霍乱吐逆，调中，止消渴，通血脉，破坚积，令人不忘。久服轻身延年。一名人衔，一名鬼盖，一名神草，一名人微，一名土精，一名血参。如人形者有神。生上党山谷及辽东。二月、四月、八月上旬采根，竹刀刮，曝干，无令见风。（茯苓为之使，恶溲疏，反藜芦。）

　　陶隐居云：上党郡在冀州西南。今魏国所献即是，形长而黄，状如防风，多润实而甘。

　　俗用不入服乃重百济者，形细而坚白，气味薄于上党。次用高丽，高丽即是辽东。形大而虚软，不及百济。百济今臣属高丽，高丽所献，兼有两种，只应择取之尔。实用并不及上党者，其为药切要，亦与甘草同功而易蛀 （音注仲）。唯纳器中密封头，可经年不坏。人参生一茎直上，四、五叶相对生，花紫色。高丽人作人参赞曰：三桠五叶，背阳向阴。欲来求我，椴（单贾）树相寻。椴树叶似桐甚大，阴广则多生阴地，采作甚有法。今近山亦有，但作之不好。唐本注云：陶说人参，苗乃是荠 、桔梗，不悟高丽赞也。今潞州、平州、泽州、易州、檀州、箕州、幽州、妫州并出。盖以其山连亘相接，故皆有之也。今注人参，见用多高丽、百济者。潞州太行山所出，谓之紫团参，亦用焉。陶云俗用不入服，非也。臣禹锡等谨按药性论云：人参，恶卤咸。生上党郡，人形者上，次出海东新罗国，又出渤海。主五脏气不足，五劳七伤虚损痿弱，吐逆不下食，止霍乱烦闷、呕哕，补五脏六腑，保中守神。又云马蔺为之使，消胸中痰，主肺萎吐脓及痫疾，冷气逆上，伤寒不下食，患人虚而多梦纷纭，加而用之。萧炳云：人参和细辛密封，经年不坏。日华子云：杀金石药毒，调中治气，消食开胃，食之无忌。

　　图经曰：人参，生上党山谷及辽东，今河东诸州及泰山皆有之。又有河北榷场及闽中来者，名新罗人参，然俱不及上党者佳。其根形状如防风而润实，春生苗，多于深山中背阴近椴（音贾）漆下湿润处，初生小者三、四寸许，一桠五叶；四、五年后生两桠五叶，末有花茎；至十年后生三桠；年深者生四桠各五叶，中心生一茎，俗名百尺杆。三月、四月有花，细小如粟，蕊如丝，紫白色，秋后结子，或七、八枚，如大豆，生青熟红，自落。根如人形者神。二月、四月、八月上旬采根，竹刮去土曝干，无令见风。泰山出者，叶秆青，根白，殊别。江淮出一种土人参，叶如匙而小，与桔梗相似，苗长一、二尺，叶相对生，生五、七节，根亦如桔梗而柔，味极甘美，秋生紫花，又带青色，春秋采根，不入药，本处人或用之。相传欲试上党人参者，当使二人同走，一与人参含之，一不与，度走三、五里许，其不含人参者必大喘，含者气息自如者，其人参乃真也。李绛《兵部手集方》：疗反胃呕吐无常，粥饮入口即吐，困弱无力垂死者，以上党人参二大两拍破，水一大升，煮取四合，热顿服，日再。兼以人参汁煮粥与啖。李直方：司勋徐郎中于汉南患反胃两月余，诸方不瘥，遂与此方，当时便定。瘥后十余日发入京，绛每与名医持论此药，难可为俦也。又杂他药而其效最着者，张仲景治胸痹，心中痞坚，留气结胸，胸满胁下，逆气抢心，治中汤主之：人参、术、干姜、甘草各三两，四味以水八升，煮取三升，每服一升，日三。如脐上筑者，为肾气动，去术加桂四两；吐多者，去术加生姜三两；下多者，复其术；悸者，加茯苓二两；渴者，加术至四两半；腹痛者，加人参至四两半；寒者，加干姜至四两半；满者，去术加附子一枚。服药后，如食顷，饮热粥一升许，微自温，勿发揭衣被。此方晋宋以后至唐，名医治心腹病者，无不用之，或作汤，或蜜丸，或加减，皆奇效。胡洽治霍乱，谓之温中汤。陶隐居《百一方》云：霍乱余药乃可难求，而治中丸、四顺、浓朴诸汤，不可暂缺，常须预合，每至秋月常。自随唐·石泉公王方庆云：治中丸以下四方，不唯霍乱可医，至于诸病皆疗，并须预排比也。其三方者：治中汤、四顺汤、浓朴汤也。四顺汤，用人参、附子、炮干姜、甘草各二两，切。以水六升，煎取二升半，分四服。若下不止，加龙骨二两；若痛，加当归二两。浓朴汤见浓朴条。

　　海药云：出新罗国所贡。又有手脚状如人形，长尺余，以杉木夹定，红线缠饰之。味甘，微温。主腹腰，消食，补养脏腑，益气安神，止呕逆，平脉，下痰，止烦躁，变酸水。又有沙州参，短小不堪，采根用时，去其芦头，不去者吐人，慎之。雷公云：凡使，要肥大，块如鸡腿，并似人形者，采得阴干，去四边芦头并黑者，锉入药中。夏中少使，发心 之患也。外台秘要：治蜂、蝎螫人方：人参嚼以封之。千金方：开心，肥健人。人参一分，猪肪十分，酒拌和，服一百日。百日满，体髓溢，日诵千言，肌肤润泽，去热风痰。肘后方：治卒上气，喘急鸣息便欲绝。人参末服方寸匕，日五、六服。经验后方：治大人、小儿不进乳食，和气去痰。

