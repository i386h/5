<!-- { "loadSidebar": true } -->
　　东境术大而无气烈，不任用。今市人卖者，皆以米粉涂令白，非自然，用时宜刮去之。臣禹锡等谨按吴氏本草云：术，一名山芥，一名天苏。尔雅云：术，山蓟。注：今术似蓟而生山中。疏云：生平地者即名蓟，生山中者名术。抱朴子云：术，一名山精，故神农药经曰：必欲长生，常服山精。药性论云：白术，君，忌桃、李、雀肉、菘菜、青鱼。味甘、辛，无毒。能主大风 痹，多年气痢，心腹胀痛，破消宿食，开胃，去痰涎，除寒热，止下泄，主面光悦，驻颜去 ，治水肿胀满，止呕逆，腹内冷痛，吐泻不住及胃气虚，冷痢。日华子云：术，治一切风疾，五劳七冷，冷气腹胀，补腰膝，消痰，治水气，利小便，止反胃呕逆及筋骨弱软， 癖气块，妇人冷，症瘕，温疾，山岚瘴气，除烦，长肌。用米泔浸一宿，入药如常用，又名吃力伽。苍者去皮。

　　图经曰：术，生郑山山谷、汉中、南郑，今处处有之，以嵩山、茅山者为佳。春生苗，青色无桠。一名山蓟，以其叶似蓟也。茎作蒿干状，青赤色，长三、二尺以来。夏开花，紫碧色，亦似刺蓟花，或有黄白花者。入伏后结子，至秋而苗枯。根似姜而旁有细根，皮黑，心黄白色，中有膏液紫色。二月、三月、八月、九月采，曝干。干湿并通用，今八月采之。服食家多单饵之，或合白茯苓，或合石菖蒲，并捣末，旦日水调服，晚再进。久久弥佳又 取生术，去土，水浸再三，煎如饴糖，酒调饮之更善，今茅山所制术煎，是此法也。陶隐居云：昔者刘涓子挪取其精而丸之，名守中金丸。今传其法乃是膏煎，恐非真尔。谨按：术有二种，《尔雅》云：术，山蓟、杨抱（音孚）蓟。释曰：此辨蓟生山中及平地者名也，生平地者名蓟，生山中名术。陶注本草云：白术叶大而有毛，甜而少膏，赤术细苦而多膏是也。其生平地而肥大于众者，名杨抱蓟，今呼之马蓟，然则杨抱即白术也。今白术生杭、越、舒、宣州高山岗上，叶叶相对，上有毛，方茎，茎端生花，淡紫碧红数色，根作桠生。二月、三月、八月、九月采根，曝干。以大块紫花者为胜，又名乞力伽。凡古方云术者，乃白术也。非谓今之术矣。

　　唐本云：利小便，及用苦酒渍之。用拭面 ，极效。圣惠方：治雀目，不计时月。和苍术二两，捣罗为散，每服一钱，不计时候。以好羊子肝一个，用竹刀子批破，掺药在内，麻绳缠定。以粟米泔一大盏，煮熟为度，患人先熏眼药，气绝即吃之。《简要济众》亦治小儿雀目。

　　外台秘要：疗忽头眩晕，经久不瘥，四体渐羸，食无味，好食黄土。术三斤，曲三斤，捣筛，酒和，并丸如梧桐子大，曝干。饮服二十丸，忌桃、李、雀、蛤，日三服。千金方：治中风口噤不知人。术四两，酒三升，煮取一升，顿服。又方：疗烦闷。白术末，水调服方寸匕。经验方：乌髭鬓，驻颜色，壮筋骨，明耳目，除风气，润肌肤。久服令人轻健。苍术不计多少，用米泔水浸三、两日，逐日换水，候满日取出，刮去黑皮，切作片子，曝干，用慢火炒令黄色，细捣末，每一斤末，用蒸过茯苓半斤，炼蜜为丸，如梧桐子大。空心卧时温熟水下十五丸。别用术末六两，甘草末一两，拌和匀，作汤点之，下术丸妙。忌桃、李、雀、蛤及三白。

　　又方：治内外障眼。苍术四两，米泔浸七日，逐日换水后，刮去黑皮细切，入青盐一两同炒，黄色为度，去盐不用，木贼二两，以童子小便浸一宿，水淘焙干，同捣为末。每日不计时候，但饮食菜蔬内，调下一钱匕服，甚验。梅师方：治心下有水。白术三两，泽泻五两锉，以水三升，煎取一升半分服。集验方：治毒瓦斯攻疰，足胫久疮不瘥。白术为细末，盐浆水洗疮，干贴二日一换。可以负重涉险。凶年与老少代粮，人不能别之，谓之米脯。产宝：产后中风寒，遍身冷直，口噤不识人方：白术四两，以酒三升，煎取一升顿服。荀子注《列仙传》：刘涓子齐人，隐于岩山，饵术，能致风雨。《抱朴子·内篇》曰：南阳文氏，值乱逃壶山中，饥困欲死，有一人教之食术，遂不饥，数十年乃还乡里，颜色更少，气力转胜，故术一名山精。神农药经曰：必欲长生，常服山精。异术术草者，山之精也，结阴阳之精气。服之令人长生，绝谷致神仙。梁·庚肩吾答陶隐居 术启曰：味重金浆，芳逾玉液，足使坐致延生，伏深铭感。

　　衍义曰：苍术，其长如大小指，肥实，皮色褐，气味辛烈，须米泔浸洗，再换泔，浸二日，去上粗皮。白术粗促，色微褐，气味亦微辛、苦而不烈。古方及《本经》只言术，未见分其苍、白二种也。只缘陶隐居言术有两种，自此人多贵白者。今人但贵其难得，唯用白者，往往将苍术置而不用。如古方平胃散之类，苍术为最要药，功尤速。殊不详本草元无白术之名，近世多用，亦宜两审。嵇康曰：闻道人遗言，饵术、黄精，令人久寿，亦无白字。

　　卷第六

　　菟丝子

　　菟丝子　味辛、甘，平，无毒。主续绝伤，补不足，益气力，肥健。汁去面 ，养肌，强阴，坚筋骨，主茎中寒，精自出，溺有余沥，口苦燥渴，寒血为积。久服明目，轻身延年。

　　一名菟芦，一名菟缕，一名 蒙，一名玉女，一名赤网，一名菟累（音羸。）生朝鲜川泽田野，蔓延草木之上，色黄而细为赤网，色浅而大为菟累，九月采实，曝干。（得酒良，薯蓣、松脂为之使，恶 菌。）

　　陶隐居云：宜丸不宜煮，田野墟落中甚多，皆浮生蓝 、麻蒿上。旧言下有茯苓，上生菟丝，今不必尔。其茎挪以浴小儿，疗热痱（音沸）用。其实，先须酒渍之一宿，《仙经》、俗方并以为补药。臣禹锡等谨按吕氏春秋云：或谓菟丝无根也。其根不属地，茯苓是也。抱朴子云：菟丝之草，下有伏菟之根，无此菟则丝不得生于上，然实不属也。又《内篇》云：菟丝初生之根，其形似兔，掘取割其血，以和丹，服之立变化。药性论云：菟丝子，君。能治男子、女人虚冷，添精益髓，去腰疼膝冷。久服延年，驻悦颜色。又主消渴，热中。日华子云：补五劳七伤，治鬼交泄精，尿血，润心肺。苗茎似黄麻线无根，株多附田中草被缠死，或生一丛如席阔。开花结子不分明，如碎黍米粒。八月、九月以前采。

　　图经曰：菟丝子，生朝鲜川泽田野，今近京亦有之，以冤句者为胜。夏生苗，如丝综蔓延草木之上。或云无根，假气而生。六、七月结实，极细，如蚕子，土黄色。九月收采，曝干。得酒良。其实有二种：色黄而细者名赤网。色浅而大者名菟累。其功用并同。谨按《尔雅》云：唐蒙女萝。女萝，菟丝。释曰：唐也，蒙也，女萝也，菟丝也，一物四名。而《本经》并以唐蒙为一名。又《诗》云：茑与女萝。《毛传》云：女萝，菟丝也。陆机云：今合药菟丝也，而《本经》菟丝无女萝之名。别有松萝条，一名女萝，自是木类寄生松上者，亦如菟丝寄生草上，岂二物同名，《本经》脱漏乎？又《书传》多云菟丝无根，其根不属地。今观其苗，初生才若丝，遍地不能自起，得他草梗，则缠绕随而上生。其根渐绝于地而寄空中，信《书传》之说不谬矣。然云：上有菟丝，下有茯苓，茯苓抽则菟丝死。又云：菟丝初生之根，其形似兔，掘取割其血，以和丹服之，今人未见其如此者，岂自一类乎？仙方多单服者，取实酒浸，曝干再浸，又曝，令酒尽，筛末，酒服，久而弥佳，兼明目。其苗生研汁，涂面斑神效。

　　雷公曰勿用天碧草子，其样真相似，只是天碧草子味酸涩并粘，不入药用。其菟丝子禀中和凝正阳气受结，偏补人卫气，助人筋脉，一茎从树感枝成，又从中春上阳结实，其气大小受七镒二两。全采得，去粗薄壳了，用苦酒浸二日，漉出，用黄精自然汁浸一宿，至明，微用火煎至干，入臼中，热烧铁杵，一去三千余杵成粉，用苦酒并黄精自然汁，与菟丝子相对用之。肘后方：治卒肿，满身面皆洪大。菟丝子一升，酒五升，渍二、三宿，每服一升，日三服。又方：治痔发，痛如虫啮。菟丝子熬令黄黑末，和鸡子黄涂之，亦治谷道中赤痛。又方：治面上粉刺。捣菟丝子绞取汁，涂之瘥。经验后方：治丈夫腰膝积冷痛，或顽麻无力。菟丝子洗秤一两，牛膝一两，同浸于银器内，用酒过一寸，五日曝干为末，将元浸酒再入少醇酒，作糊，搜和丸如梧桐子大，空心酒下二十丸。又方：固阳丹：菟丝子二两，酒浸十日，水淘焙干为末，更入杜仲一两，蜜炙捣，用薯蓣末酒煮为糊，丸如梧桐子大，空心用酒下五十丸。子母秘录治小儿头疮及女人面疮，菟丝汤洗。产书：治横生。菟丝子为末，酒调下一钱匕，米饮调亦得。修真方：神仙方：菟丝子一斗，酒一斗。浸良久漉出曝干，又浸，以酒尽为度。每服二钱，温酒下，日二服，后吃三、五匙水饭压之。至三、七日，加至三钱匕。服之令人光泽，三年老变为少，此药治腰膝去风，久服延年。

　　衍义曰：菟丝子，附丛木中，即便蔓延，花实，无绿叶，此为草中之异。其上有菟丝，下有茯苓之说未必耳。已于茯苓条中具言之。

　　卷第六

　　牛膝（为君）

　　牛膝（为君）　味苦、酸，平，无毒。主寒湿痿痹，四肢拘挛，膝痛不可屈伸，逐血气，伤热火烂，堕胎，疗伤中少气，男子阴消，老人失溺，补中续绝，填骨髓，除脑中痛及腰脊痛，妇人月水不通，血结，益精，利阴气，止发白。久服轻身耐老。一名百倍。生河内川谷及临朐。二月、八月、十月采根，阴干。（恶萤火、陆英、龟甲，畏白前。）

　　陶隐居云：今出近道蔡州者最长大，柔润，其茎有节似牛膝，故以为名也。乃云有雌雄，雄KT烂黑黯。其十月以后至正月，乃可阴干。臣禹锡等谨按药性论云：牛膝，臣，忌牛肉。能治阴痿，补肾填精，逐恶血流结，助十二经脉。病患虚羸，加而用之。日华子云：牛膝，治腰膝软怯冷弱，被症结，排脓止痛，产后心腹痛并血晕，落死胎，壮阳。怀州者长白，近道苏州者色紫。

　　图经曰：牛膝，生河内川谷及临朐，今江、淮、闽、粤、关中亦有之，然不及怀州者为真。

