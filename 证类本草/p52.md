<!-- { "loadSidebar": true } -->
　　六月开花作丛，或黄或紫。结实时叶黄者是夹石上生，叶青者是土脉中生。此草得风不摇，无风自动，故一名独摇草。二月、八月采根，曝干用。《本经》云：二物同一类，今人以紫色而节密者为羌活，黄色而作块者为独活。一说：按陶隐居云：独活生西川益州北部。色微白，形虚大，用与羌活相似。今蜀中乃有大独活，类桔梗而大，气味了不与羌活相类，用之微寒而少效。今又有独活亦自蜀中来，形类羌活，微黄而极大，收时寸解干之，气味亦芳烈，小类羌活，又有槐叶气者，今京下多用之，极效验，意此为真者，而市人或择羌活之大者为独活，殊未为当。大抵此物有两种：西川者，黄色，香如蜜；陇西者，紫色，秦陇人呼为山前独活。古方但用独活。今方既用独活而又用羌活，兹为谬矣。《箧中方》疗中风才觉，不问轻重，便须吐涎，然后次第治之。吐法：用羌活五大两，以水一大斗，煎取五升，去滓，更入好酒半升和之，以牛蒡子半升炒，下筛，令极细，以前汤酒斟酌调服，取吐，如已昏眩，即灌之，更不可用下药及缪针灸，但用补治汤饵，自瘥。

　　雷公云：采得后细锉，拌淫羊藿， 二日后曝干，去淫羊藿用，免烦人心，千金方：治中风通身冷，口噤不知人。独活四两，好酒一升，煎取半升，分温再服。肘后方：治风齿疼，颊肿。

　　独活酒煮，热含之。经验后方：治中风不语。独活一两锉，酒二升，煎一升，大豆五合炒有声，将药酒热投，盖良久，温服三合，未瘥再服。必效方：治产后腹中绞刺疼痛。羌活二两，酒二升，煎取一升去滓，为二服。子母秘录：治中风腹痛，或子肠脱出。酒煎羌活取汁服。短剧方：治产后风虚，独活汤主之。又，白藓皮汤主之，亦可与独活合白藓皮各三两，水三升，煮取一升半，分三服。耐酒者，可以酒水中煮之佳。用白藓亦同法。又方：治产后中风语涩，四肢拘急。羌活三两，为末。每服五钱，水、酒各半盏煎，去滓温服。《经验方》同。文潞公治牙齿，风上攻肿痛。独活、地黄各三两，末。每服三钱，水一盏前，和滓温服。卧时再用。

　　卷第六

　　升麻

　　升麻　味甘、苦，平、微寒，无毒。主解百毒，杀百精老物殃鬼，辟温疫，瘴气，邪气，蛊毒。入口皆吐出，中恶腹痛，时气毒疠，头痛寒热，风肿诸毒，喉痛口疮。久服不夭，轻身长年。一名周麻。生益州山谷。二月、八月采根，曝干。

　　陶隐居云：旧出宁州者第一，形细而黑，极坚实，顷无复有。今唯出益州，好者细削，皮青绿色，谓之鸡骨升麻。北部间亦有，形又虚大，黄色。建平间亦有，形大味薄，不堪用。人言是落新妇根，不必尔。其形自相似，气色非也。落新妇亦解毒，取叶挪作小儿浴汤，主惊忤。今按别本注云：今嵩高出者色青，功用不如蜀者。臣禹锡等谨按药性论云：蜀升主治小儿风，惊痫，时气热疾，能治口齿，风肿疼，牙根浮烂恶臭，热毒脓血，除心肺风毒热，壅闭不通，口疮，烦闷。疗痈肿，豌豆疮，水煎绵沾拭疮上。主百邪鬼魅。陈藏器云：陶云，人言升麻是落新妇根。非也，相似耳。解毒取叶作小儿浴汤，主惊。按今人多呼小麻为落新妇，功用同于升麻，亦大小有殊。日华子云：安魂定魄并鬼附啼泣，游风肿毒，口气图经曰：升麻，生益州川谷，今蜀汉、陕西、淮南州郡皆有之，以蜀川者为胜。春生苗，高三尺以来。叶似麻叶，并青色。四月、五月着花似粟穗，白色。六月以后结实，黑色。根紫如蒿根，多须。二月、八月采，日曝干。今医家以治咽喉肿痛，口舌生疮，解伤寒头痛，凡肿毒之属殊效。细锉一两，水一升，煎炼取浓汁服之，入口即吐出毒瓦斯，蜀人多用之。杨炎《南行方》：疗 疽汤用升麻，又有升麻膏、升麻 汤，并疗诸丹毒等。石泉公王方庆《岭南方》服乳石补壅法云：南方养生治病，无过丹砂。其方用升麻末三两，研炼了。光明砂一两，二物相合，蜜丸如梧子，每日食后服三丸。又有七物升麻丸：升麻、犀角、黄芩、朴硝、栀子、大黄各二两，豉二升，微熬，同捣散，蜜丸。觉四肢大热，大便难，即服三十丸。取微利为知。若四肢小热，于食上服二十丸，非但辟瘴，兼甚明目。

　　雷公曰：采得了，刀刮上粗皮一重了，用黄精自然汁浸一宿，出，曝干，细锉，蒸了，曝干用之。圣惠方治小儿斑疮及豆疮，心躁眠卧不安，用川升麻一味，不计多少，细锉，水一盏煎，去滓取汁，以绵沾汁洗拭疮盘上。外台秘要：比岁有病天行发斑疮，头面及身，须臾周匝，状如火烧疮，皆戴白浆，随决随生，不治，数日必死，治瘥后，盘黯弥岁方减，此恶毒之气所为。以水煮升麻，绵沾洗之，苦酒煮弥佳，但躁痛难忍也。千金翼：治产后恶血不尽或经月半岁。升麻三两，清酒五升，煮取二升半，分温再服，当吐下恶物，极良。肘后方：喉痹。升麻锉含之，喉塞亦然。梅师方：治时行病发疮。升麻五两，以水、蜜二味同煎三沸，半服、半敷疮。姚和众：小儿尿血。蜀升麻五分，水五合，煎取一合，去滓，一岁儿，一日服尽。

　　卷第六

　　车前子

　　车前子　味甘、咸，寒，无毒。主气癃，止痛，利水道小便，除湿痹，男子伤中，女子淋沥，不欲食，养肺，强阴益精。令人有子，明目疗赤痛。久服轻身耐老。

　　叶及根 味甘，寒。主金疮，止血，衄鼻，瘀血，血瘕，下血，小便赤，止烦下气，除小虫。一名当道，一名 （上音浮，下音以），一名虾蟆衣，一名牛遗，一名胜舄。生真定平泽丘陵阪道中。五月五日采，阴干。陶隐居云：人家及路甚多。其叶捣取汁服，疗泄精甚验。

　　子，性冷利，《仙经》亦服饵之，令人身轻，能跳越岸谷，不老而长生也。《韩诗》乃言，是木似李，食其实，宜子孙，此为谬矣。唐本注云：今出开州者为最。臣禹锡等谨按尔雅云： ，马舄。马舄，车前。注：今车前草，大叶长穗，好生道边，江东呼为虾蟆衣。

　　疏引陆机疏云：马舄，一名车前，一名当道。喜在牛迹中生，故曰车前、当道也。幽州人谓之牛舌草，可鬻作茹，大滑。其子治妇人难产。药性论云：车前子，君，味甘，平。能去风毒，用中风热，毒风冲眼，目赤痛，瘴翳，脑痛泪出，压丹石毒，去心胸烦热。叶主泄精病，治尿血，能补五脏，明目，利小便，通五淋。萧炳云：车前养肝。日华子云：常山为使，通小便淋涩，壮阳，治脱精，心烦下气。

　　图经曰：车前子，生真定平泽丘陵道路中，今江湖、淮甸、近京、北地处处有之。春初生苗，叶布地如匙面，累年者长及尺余如鼠尾。花甚细，青色微赤。结实如葶苈，赤黑色。五月五日采，阴干。今人五月采苗，七月、八月采实。人家园圃中或种之，蜀中尤尚。北人取根日干，作紫菀卖之，甚误所用。谨按《周南诗》云：采采 。《尔雅》云： ，马舄。

　　马舄，车前。郭璞云：今车前草，大叶当道，长穗，好生道边，江东人呼为虾蟆衣。陆机云：马舄，一名车前，一名当道。喜在牛迹中生，故曰车前、当道也。幽州人谓之牛舌草，可鬻（与煮同）作茹，大滑。其子治妇人难产是也。然今人不复有啖者，其子入药最多。驻景丸用车前、菟丝二物，蜜丸，食下服，古今为奇方。其叶，今医家生研水解饮之，治衄血甚善。

　　雷公曰：凡使，须一窠有九叶，内有蕊，茎可长一尺二寸者，和蕊、叶、根去土了，称有一镒者，力全堪用。使叶勿使蕊、茎，使叶锉，于新瓦上摊干用之。圣惠方：治热痢不止者。

　　捣车前叶绞取汁一盏，入蜜一合，煎，温分二服。又方：治久患内障眼。车前子、干地黄、麦门冬等分，为末，蜜丸如梧桐子大服，屡试有效。外台秘要：治阴痒痛。车前子，以水三升煮三沸，去滓，洗痒痛处。又方：治尿血。车前草捣绞取汁五合，空心服之。百一方：小便不通。车前子草一斤，水三升，煎取一升半，分三服。又方：治石淋。车前子二升。以绢囊盛，水八升，煮取三升。不食尽服之，须臾石下。梅师方：治妊娠患淋，小便涩，水道热不通。车前子五两，葵根切一升，二件以水五升，煎取一升半，分三服。子母秘录治横生不可出，车前子末，酒服二钱匕。治泻：欧阳文忠公尝得暴下，国医不能愈。夫人云：市人有此药，三文一贴甚效。公曰：吾辈脏腑，与市人不同，不可服。夫人买之，以国医药杂进之，一服而瘥。后公知之，召卖药者，浓遗之，问其方，久之乃肯传。但用车前子一味为末，米饮下二钱匕。云此药利水道而不动气，水道利则清浊分，谷脏自止矣。

　　衍义曰：车前，陶隐居云：其叶捣取汁服，疗泄精。大误矣。此药甘滑，利小便，走泄精气。《经》云主小便赤，下气。有人作菜食，小便不禁，几为所误。

　　卷第六

　　木香

　　木香　味辛，温，无毒。主邪气，辟毒疫温鬼，强志，主淋露，疗气劣，肌中偏寒，主气不足，消毒，杀鬼精物，温疟蛊毒，行药之精。久服不梦寤魇寐，轻身致神仙。一名蜜香。生永昌山谷。

　　陶隐居云：此即青木香也。永昌不复贡，今皆从外国舶（音白）上来，乃云大秦国。以疗毒肿，消恶气，有验。今皆用合香，不入药用。唯制蛀虫丸用之，常能煮以沐浴，大佳尔。唐本注云：此有二种，当以昆仑来者为佳，出西胡来者不善。叶似羊蹄而长大。花如菊花，其实黄黑，所在亦有之。今按别本注云：叶似薯蓣而根大，花紫色，功效极多，为药之要用。陶云：不入药用，非也。臣禹锡等谨按蜀本云：今苑中种之，花黄，苗高三、四尺，叶长八、九寸，皱软而有毛。药性论云：木香，君。治女人血气，刺心心痛不可忍，末，酒服之，治九种心痛，积年冷气， 癖症块胀痛，逐诸壅气上冲，烦闷，治霍乱吐泻，心腹 刺。隋书云：樊子盖为武威太守。车驾西巡，将入吐谷浑，子盖以彼多瘴气，献青木香以御雾露。南州异物志云：青木香，出天竺，是草根，状如甘草。萧炳云：青木香功用与此同。又云：昆仑船上来，形如枯骨者良。日华子云：治心腹一切气，止泻，霍乱，痢疾，安胎，健脾消食，疗羸劣，膀胱冷痛，呕逆反胃。

　　图经曰：木香，生永昌山谷，今唯广州舶上有来者，他无所出。陶隐居云：即青木香也。

