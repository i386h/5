<!-- { "loadSidebar": true } -->
　　唐本注云：作干石斛，先以酒洗，捋蒸炙成，不用灰汤。今荆襄及汉中、江左又有二种：一者似大麦，累累相连，头生一叶而性冷。一种大如雀髀，名雀髀斛，生酒渍服，乃言胜干者。亦如麦斛，叶在茎端，其余斛如竹，节间生叶也。臣禹锡等谨按药性论云：石斛，君。

　　益气除热，主治男子腰肢软弱，健阳，逐皮肌风痹，骨中久冷虚损，补肾，积精，腰痛，养肾气，益力。日华子云：治虚损劣弱，壮筋骨，暖水脏，轻身益智，平胃气，逐虚邪。

　　图经曰：石斛，生六安山谷水旁石上，今荆、湖、川、广州郡及温、台州亦有之，以广南者为佳。多在山谷中。五月生苗，茎似竹节，节节间出碎叶。七月开花，十月结实，其根细长，黄色。七月、八月采茎。以桑灰汤沃之，色如金，阴干用。或云以酒洗，捋蒸炙成，不用灰汤。其江南生者有二种：一种似大麦，累累相连，头生一叶，名麦斛。一种大如雀髀，名雀髀斛，唯生石上者胜。亦有生栎木上者，名木斛，不堪用。

　　雷公云：凡使，先去头土了，用酒浸一宿，漉出于日中曝干，却用酥蒸，从巳至酉，却徐徐焙干用。石斛锁涎，涩丈夫元气。如斯修事，服满一镒，永无骨痛。

　　衍义曰：石斛，细若小草，长三、四寸，柔韧，折之如肉而实。今人多以木斛浑行，医工亦不能明辨。世又谓之金钗石斛，盖后人取象而言之。然甚不经。将木斛折之，中虚如禾草，长尺余，但色深黄光泽而已。真石斛，治胃中虚热有功。

　　卷第六

　　巴戟天

　　巴戟天　味辛、甘，微温，无毒。主大风邪气，阴痿不起，强筋骨，安五脏，补中，增志，益气，疗头面游风，小腹及阴中相引痛，下气，补五劳，益精，利男子。生巴郡及下邳山谷。二月、八月采根，阴干。（覆盆子为之使，恶朝生、雷丸、丹参。）

　　陶隐居云：今亦用建平、宜都者，状如牡丹而细，外赤内黑，用之打去心。唐本注云：巴戟天苗，俗方名三蔓草。叶以茗，经冬不枯，根如连珠，多者良，宿根青色，嫩根白紫，用之亦同。连珠肉浓者为胜。臣禹锡等谨按药性论云：巴戟天，使。能治男子夜梦，鬼交泄精，强阴，除头面中风，主下气，大风血癞。病患虚损，加而用之。日华子云：味苦。安五脏，定心气，除一切风，治邪气，疗水肿。又名不凋草，色紫如小念珠，有小孔子，坚硬难捣。

　　图经曰：巴戟天，生巴郡及下邳山谷，今江淮、河东州郡亦有之，皆不及蜀州者佳。叶似茗经冬不枯，俗名三蔓草，又名不凋草。多生竹林内。内地生者，叶似麦门冬而浓大，至秋结实。二月、八月采根，阴干，今多焙之。有宿根者青色，嫩根者白色，用之皆同，以连珠肉浓者胜。今方家多以紫色为良。蜀人云：都无紫色者。彼方人采得，或用黑豆同煮，欲其色紫，此殊失气味，尤宜辨之。一说蜀中又有一种山律根，正似巴戟，但色白。土人采得，以醋水煮之乃紫，以杂巴戟，莫能辨也。真巴戟，嫩者亦白，干时亦煮治使紫，力劣弱，不可用。今两种，市中皆是。但击破视之，其中而紫鲜洁者，伪也。真者击破，其中虽紫，又有微白惨如粉色，理小暗也。

　　雷公曰：凡使，须用枸杞子汤浸一宿，待稍软漉出，却用酒浸一伏时，又漉出，用菊花同熬令焦黄，去菊花，用布拭令干用。

　　衍义曰：巴戟天，本有心，干缩时，偶自落，或可以抽摘，故中心或空，非自有小孔子也。

　　今人欲要中间紫色，则多伪以大豆汁沃之，不可不察。外坚难染，故先从中间紫色。有人嗜酒，日须五、七杯。后患香港脚甚危，或教以巴戟半两，糯米同炒，米微转色，不用米，大黄一两，锉、炒，同为末，熟蜜为丸，温水服五、七十丸，仍禁酒，遂愈。

　　卷第六

　　白英

　　味甘，寒，无毒。主寒热，八疸，消渴，补中益气。久服轻身延年。一名谷菜，一名白草。生益州山谷。春采叶，夏采茎，秋采花，冬采根。

　　陶隐居云：诸方药不用。此乃有 （音斛）菜，生水中，人蒸食之。此乃生山谷，当非是。又有白草，叶作羹饮，甚疗劳，而不用根、华。益州乃有苦菜，土人专食之，皆充健无病，疑或者此。唐本注云：此鬼目草也。蔓生，叶似王瓜，小长而五桠。实圆，若龙葵子，生青，熟紫黑，煮汁饮，解劳。东人谓之白草。陶云白草，似识之而不的辨。今按陈藏器本草云：白英，主烦热，风疹，丹毒，疟瘴寒热，小儿结热。煮汁饮之。一名鬼目。《尔雅》云：苻，鬼目。注：似葛，叶有毛，子赤如耳 珠，若云子熟黑，误矣。又按别本注云：今江东人夏月取其茎、叶煮粥，极解热毒。

　　卷第六

　　白蒿

　　白蒿　味甘，平，无毒。主五脏邪气，风寒湿痹，补中益气，长毛发令黑，疗心悬，少食常饥。久服轻身，耳目聪明，不老。生中山川泽。二月采。

　　陶隐居云：蒿类甚多，而俗中不闻呼白蒿者，方药家既不用，皆无复识之，所主疗既殊佳，应更加研访。服食七禽散云：白兔食之，仙。与前庵 子同法尔。唐本注云：《尔雅》：蘩（音烦），皤（音婆）蒿。即白蒿也。此蒿叶粗于青蒿，从初生至枯，白于众蒿，欲似细艾者，所在有之也。今按别本注云：叶似艾，叶上有白毛粗涩，俗呼为蓬蒿。臣禹锡等谨按尔雅疏云：蓬蒿可以为菹，故《诗笺》云：以豆荐蘩菹。陆机云：凡艾，白色为皤蒿。今白蒿，春始生，及秋香美。可生食又可蒸。一名游胡，北海人谓之旁勃，故《大戴礼·夏小正传》曰：蘩，游胡。游胡，旁勃也。孟诜云：白蒿，寒。春初此蒿前诸草生。捣汁去热黄及心痛。其叶生挪，醋淹之为菹，甚益人。又，叶干为末，夏日暴水痢，以米饮和一匙，空腹服之。子，主鬼气，末和酒服之良。又，烧淋灰煎，治淋沥疾。

　　图经曰：白蒿，蓬蒿也。生中山川泽，今所在有之。春初最先诸草而生，似青蒿而叶粗，上有白毛错涩，从初生至枯，白于众蒿，颇似细艾。二月采。此《尔雅》所谓蘩（音烦），皤（音婆）蒿是也。疏云：蓬蒿，可以为菹。故《诗笺》云：以豆荐蘩菹。陆机云：凡艾，白色为皤蒿。今白蒿，春始生，及秋香美，可生食，又可蒸。一名游胡，北海人谓之旁勃，故《大戴礼·夏小正》云：蘩，游胡。游胡，旁勃也。此草古人以为菹。唐·孟诜亦云：生挪醋食。今人但食蒌蒿，不复食此。或疑此蒿即蒌蒿。而孟诜又别着蒌蒿条，所说不同，明是二物，乃知古今食品之异也。又今阶州以白蒿为茵陈蒿，苗、叶亦相似，然以入药，恐不可用也。按蒿类亦多。《尔雅》云：蘩之丑，秋蒿。言春时各有种名，至秋老成，皆通呼为蒿也。中品有马先蒿，云生南阳川泽，叶如益母草，花红白，八、九月有实，谷谓之虎麻，亦名马新蒿。《诗·小雅》所谓匪莪伊芳蔚是也。陆机云：蔚，牡蒿。牡蒿，牡 （愆刃切）也。三月始生，七月华，似胡麻花而紫赤，八月为角，角似小豆角，锐而长，一名马新蒿。郭璞注《尔雅》：蔚，牡 。谓无子者。而陆云有子，二说小异。今当用有子者为正。下品又有角蒿，云叶似白蒿，花如瞿麦，红赤可爱，子似王不留行，黑色作角，七、八月采。又有茵陈蒿、草蒿，下自有条。白蒿、马新蒿，古方治癞疾多用之。《深师方：》云：取白艾蒿十束如升大，煮取汁，以曲及米一如酿酒法，候熟，稍稍饮之但是恶疾遍体，面目有疮者，皆可饮之。又取马新蒿捣末，服方寸匕，日三。如更赤起，服之一年，都瘥平复。角蒿，医方鲜有用者。

　　卷第六

　　赤箭

　　赤箭　味辛，温。主杀鬼精物，蛊毒恶气，消痈肿，下支满，疝（音山），下血。久服益气力，长阴，肥健，轻身增年。一名离母，一名鬼督邮。生陈仓川谷、雍州及泰山、少室。三月、四月、八月采根，曝干。

　　陶隐居云：陈仓属雍州扶风郡。按此草亦是芝类。云茎赤如箭杆，叶生其端。根如人足，又云如芋，有十二子为卫。有风不动，无风自摇。如此亦非俗所见，而徐长卿亦名鬼督邮。又复有鬼箭，茎有羽，其疗并相似，而益人乖异，恐并非此赤箭。唐本注云：此芝类，茎似箭杆，赤色，端有花、叶，远看如箭有羽。根、皮、肉汁与天门冬同，唯无心脉。去根五、六寸，有十余子卫，似芋。其实似苦楝子，核作五、六棱，中肉如面，日曝则枯萎也。得根即生啖（音澹）之，无干服法也。臣禹锡等谨按药性论云：赤箭，无毒。

　　图经曰：赤箭，生陈仓川谷、雍州及泰山、少室，今江湖间亦有之，然不中药用。其苗独茎如箭杆，叶生其端，四月开花，杆、叶俱赤，实似苦楝子，核作五、六棱，中有肉如面。日曝则枯萎。其根大类天门冬，唯无心脉耳。去根五、六寸，有十余子为卫，似芋。三月、四月、八月采根，曝干。今三月、四月采苗，七月、八月、九月采根。谨按此草，有风不动，无风则自摇。《抱朴子》云：按：仙方中，有合离草，一名独摇，一名离母，所以谓之合离、离母者，此草为物，下根如芋魁，有游子十二枚周环之，去大魁数尺，虽相须，而实不连，但以气相属耳。如菟丝之草下有伏菟之根，无此菟，则丝不得上，亦不相属也。然则赤箭之异，陶隐居已云，此亦非俗所见。菟丝之下有伏菟，亦不复闻有见者，殆其种类中时有神异者，乃如此耳。又陶、苏皆云赤箭是芝类，而上有六芝条，五芝皆以五色生于五岳，诸方所献者，紫芝生高夏山谷。苏云芝多黄白，稀有黑青者，紫芝最多，非五芝类，但芝自难得，纵获一、二，岂得终久服邪。今山中虽时复有之，而人莫能识其真，医家绝无用者，故州郡亦无图上，盖祥异之物，非世常有，但附其说于此耳。凡采药时月，皆先据《本经》而后着今土俗所宜，且《赤箭》本经但云三月、四月、八月采根，不言用苗，而今方家乃并用根苗，各有收采时月，与《本经》参差不同，难以兼着，故但从今法。其他药有相类者，亦同此比。又按序例云：凡采药，其根物多以二月、八月采者，谓春初津闰始萌，未冲枝叶，势力淳浓故也。至秋枝叶津润归流于下。今即事验之，春宁宜早，秋宁宜晚。据此文意，采根者，须晚秋以后，初春以前，欲其苗梗枯落，至未萌芽时，气味正完，乃可采耳。然其他药类，生长及枯死有早晚，采之自随其时，不必拘以春秋也。下又云：花、实、茎、叶，乃各随其所熟，岁月亦有早晏，不必都根据本文，是其义也。他亦同此比。

