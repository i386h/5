<!-- { "loadSidebar": true } -->
　　陶隐居云：巫阳在建平。今西间者，色浅而虚，不及东阳、新安诸县最胜。临海诸县者不佳。用之当布裹挪去毛，令如连珠。俗方多疗下痢及渴，道方服食长生。唐本注云：蜀道者粗大节平，味极浓苦，疗渴为最。江东者节如连珠，疗痢大善。今澧州者更胜。今注医家见用宣州九节坚重、相击有声者为胜。臣禹锡等谨按蜀本图经云：苗似茶，花黄丛生，一茎生三叶，高尺许，冬不凋。江左者节高若连珠。蜀都者，节下不连珠。今秦地及杭州、柳州者佳。药性论云：黄连，臣。一名支连，恶白僵蚕，忌猪肉，恶冷水。杀小儿疳虫，点赤眼昏痛，镇肝去热毒。萧炳云：今出宣州绝佳，东阳亦有，歙州、处州者次。陈藏器云：主羸瘦气急。日华子云：治五劳七伤，益气，止心腹痛，惊悸烦躁，润心肺，长肉止血，并疮疥，盗汗，天行热疾。猪肚蒸为丸，治小儿疳气。

　　图经曰：黄连，生巫阳川谷及蜀郡、泰山，今江、湖、荆、夔州郡亦有，而以宣城者为胜，施、黔者次之。苗高一尺以来，叶似甘菊，四月开花，黄色。六月结实似芹子，色亦黄。二月、八月采根用。生江左者，根若连珠，其苗经冬不凋，叶如小雉尾草，正月开花作细穗，淡白微黄色，六、七月根紧始堪采。古方以黄连为治痢之最，胡洽方载九盏汤，主下痢，不问冷热、赤白、谷滞、休息、久下悉主之。以黄连长三寸三十枚秤重一两半，龙骨如棋子四枚重四分，附子大者一枚，干姜一两半，胶一两半，并切。先以水五合，着铜器中，去火三寸，煎沸便下，着生土上，沸止又上水五合，如此九上九下；纳诸药着火上，沸辄下，着土上，沸止又复，九上九下，度可得一升，顿服即止。又香连丸亦主下痢，近世盛行。其法以宣连、青木香分两停同捣筛，白蜜丸如梧子，空腹饮下二、三十丸，日再，如神。其久冷人，即用煨熟大蒜作丸。此方本出李绛《兵部手集方》，婴孺用之亦效。又治目方用黄连多矣，而羊肝丸尤奇异，取黄连末一大两，白羊子肝一具，去膜，同于砂盆内，研令极细，众手拈为丸如梧子。每食以暖浆水吞二七枚，连作五剂，瘥。但是诸眼目疾及障翳、青盲皆主之，禁食猪肉及冷水。刘禹锡云，有崔承元者，因官治一死罪囚出活之，囚后数年以病自致死。一旦，崔为内障所苦，丧明逾年后，半夜叹息独坐，时闻阶除间悉KT 之声，崔问为谁？曰是昔所蒙活者囚，今故报恩至此，遂以此方告讫而没。崔根据此合服，不数月，眼复明，因传此方于世。又今医家洗眼汤，以当归、芍药、黄连等分停，细切，以雪水或甜水煎浓汁，乘热洗，冷即再温洗，甚益眼目，但是风毒赤目、花翳等，皆可用之，其说云：凡眼目之病，皆以血脉凝滞使然，故以行血药合黄连治之，血得热即行，故乘热洗之，用者无不神效。

　　雷公云：凡使，以布拭上肉毛，然后用浆水浸二伏时，漉出，于柳木火中焙干用。若服此药得十两，不得食猪肉。若服至三年，不得食猪肉一生也。外台秘要：治卒心痛。黄连八两，一味咀，以水七升，煮取五升，绞去滓，寒温饮五合，日三服。又方：治目卒痒，目痛。末黄连，乳汁浸，点 中止。千金方：治大热毒纯血痢。宣连六两，以水七升，煮取三升半，夜露星月下，平旦空腹顿服之，少卧将息。肘后方：治眼泪出不止，浓汁渍绵干拭目。又方：赤痢热下，久不止。黄连末，鸡子白丸，饮服十丸，三十丸即瘥。又方：治卒消渴，小便多。捣黄连，绢筛，蜜和，服三十丸，治渴延年。又方：赤白痢下，令人下部疼重，故名重下，出脓血如鸡子白，日夜数十行，绞脐痛。治之：黄连一升，酒五升，煮取一升半，分再服，当小绞痛。经验方：治暴赤白痢如鹅、鸭肝者，痛不忍。黄连、黄芩各一两，以水二升，煎取一升，分三服，热吃，冷即凝矣。梅师方：伤寒病，发豌豆疮，未成脓方：黄连四两，水三升，煎取一升，去滓分服。斗门方：治痔疾有头如鸡冠者。用黄连末，敷之即瘥，更加赤小豆末尤良。简要济众小儿吐血不止。以一两去须，捣为散，每服一钱，水七分，入豉二十粒，同煎至五分，去滓，温服，量儿大、小加减进。博济方：治久患脾泄，神圣香黄散：宣连一两，生姜四两，一处以慢火炒，令姜干脆，色深，去姜取连捣末，每服二钱匕，空心腊茶清下。甚者不过二服，瘥。胜金方：治眼黄连丸：宣连不限多少，捶碎。用新汲水一大碗，浸至六十日后，用绵滤过取汁，入元碗内，却于重汤上熬，不住以匙荡搅，候干为度。即穿地坑子可深一尺，以瓦铺底，将熟艾四两，坐在瓦上，以火然如灸法。然后以药碗覆上，四畔封泥，开孔令烟出尽即止，取出刮下，丸如小豆大，每服十丸，甜竹叶汤下。又方：治久痢，累医不瘥。黄连一两为末，以鸡子白和为饼，炙令如紫肝色，杵为末，以浆水三升，慢火煎成膏。白痢加酒半盏同煎，每服半合，温米饮调下，食前服。广利方：治骨节热积渐黄瘦。黄连四分，碎切，以童子小便五大合。浸经宿，微煎三、四沸，去滓，食上分两服，如人行四、五里再服。杜壬治气痢泻，里急后重。神妙方：宣连一两，干姜半两，各为末。每用连二钱，姜半钱，和匀，空心温酒下。子母秘录因惊举重，胎动出血。取黄连末，酒服方寸匕，日三服。孙尚药同。又方：小儿赤白痢多时，体弱不堪。宣连浓煎，和蜜服。日六、七服，量其大小，每煎三分水减二分，频服。又方：小儿耳后月蚀疮，末黄连敷之。又方：小儿鼻下两道赤者名曰 ，亦名赤鼻疳。鼻以米泔洗，敷黄连末，日三、四度，佳。姚和众：小儿方小儿食土。取好土浓煎黄连汁搜之，日干与服。抱朴子：乳汁煎之，治目中百病。宋王微：黄连赞黄连味苦，左右相因。断凉涤暑，阐命轻身。缙云昔御，飞跸上 。不行而至，吾闻其人。梁江淹黄连颂黄连上草，丹砂之次。御孽辟妖，长灵久视。骖龙行天，驯马匝地。鸿飞以仪，顺道则利。

　　衍义曰：黄连，今人多用治痢，盖热以苦燥之义。下俚但见肠虚渗泄，微似有血便，即用之更不知止。又罔顾寒热多少，但以尽剂为度，由是多致危困。若气实初病，热多血利，服之便止，仍不必尽剂也。或虚而冷，则不须服。余如《经》。

　　卷第七

　　络石

　　味苦，温、微寒，无毒。主风热，死肌，痈伤，口干舌焦，痈肿不消，喉舌肿，不通，水浆不下，大惊入腹，除邪气，养肾，主腰髋（音宽）痛，坚筋骨，利关节。久服轻身，明目，润泽，好颜色，不老延年，通神。一名石鲮（音陵），一名石蹉，一名略石，一名明石，一名领石，一名悬石。生泰山川谷，或石山之阴，或高山岩石上，或生人间。正月采。（杜仲、牡丹为之使，恶铁落，畏贝母、菖蒲。）

　　陶隐居云：不识此药，仙、俗方法都无用者，或云是石类。既云或生人间，则非石，犹如石斛等，系石以为名尔。唐本注云：此物生阴湿处，冬夏常青，实黑而圆，其茎蔓延绕树石侧。若在石间者，叶细浓而圆短。绕树生者，叶大而薄。人家亦种之，俗名耐冬，山南人谓之石血，疗产后血结，大良。以其苞络石、木而生，故名络石。《别录》谓之石龙藤，主疗蝮蛇疮，绞取汁洗之，服汁亦去蛇毒心闷。刀斧伤诸疮，封之立瘥。今按陈藏器本草云：络石，煮汁服之，主一切风，变白宜老。在石者良，在木者随木有功。生山之阴，与薜荔相似。

　　更有木莲、石血、地锦等十余种藤，并是其类，大略皆主风血，暖腰脚，变白不衰。若呼石血为络石，殊误尔。石血叶尖，一头赤，络石叶圆，正青。臣禹锡等谨按蜀本图经云：生木石间，凌冬不凋，叶似细橘，蔓延木石之阴，茎节着处，即生根须，包络石旁，花白，子黑。今所在有，六月、七月采茎、叶，日干。药性论云：络石，君，恶铁精，杀孽毒。味甘，平。主治喉痹。陈藏器云：地锦，味甘，温，无毒。主破老血，产后血结，妇人瘦损，不能饮食，腹中有块，淋沥不尽，赤白带下，天行心闷。并煎服之，亦浸酒。生淮南林下，叶如鸭掌，藤蔓着地，节处有根，亦缘树石，冬月不死，山人产后用之。一名地噤。苏恭注曰：络石，石血亦此类也。又云：扶芳藤，味苦，小温，无毒。主一切血，一切气，一切冷，去百病。久服延年，变白不老。山人取枫树上者为附枫藤。亦如桑上寄生，大主风血。一名滂藤。

　　性冷，以酒浸服。藤苗小时如络石、薜荔夤缘树木，三、五十年渐大，枝叶繁茂，叶圆长二、三寸，浓若石苇。生子似莲房，中有细子，一年一熟。子亦入用，房破血。一名木莲，打破有白汁，停久如漆，采取无时也。又云土鼓藤，味苦。子，味甘，温，无毒。主风血，羸老，腹内诸冷，血闭，强腰脚，变白。煮服，浸酒服。生林薄间，作蔓绕草木，叶头尖，子熟如珠，碧色正圆。小儿取藤于地，打用鼓声，李邕名为常春藤。日华子云：木莲藤汁，敷白癜，疡及风恶疥癣。又云常春藤，一名龙鳞薜荔。

　　图经曰：络石，生泰山川谷，或石山之阴，或高山岩上，或生人间，今在处有之。宫寺及人家亭圃山石间，种以为饰。叶圆如细橘，正青，冬夏不凋。其茎蔓延，茎节着处，即生根须，包络石上，以此得名。花白子黑，正月采，或云六月、七月采茎、叶，日干。以石上生者良。其在木上者，随木性而移。薜荔、木莲、地锦、石血，皆其类也。薜荔与此极相类，但茎叶粗大，如藤状。近人用其叶治背痈，干末服之，下利即愈。木莲更大如络石，其实若莲房，能壮阳道，尤胜。地锦叶如鸭掌，蔓着地上，随节有根，亦缘木石上。石血极与络石相类，但叶头尖而赤耳。

　　雷公云：凡采得后，用粗布揩叶上茎蔓上毛了，用熟甘草水浸一伏时，出，切，日干任用。

　　外台秘要：治喉痹，咽喉寒，喘息不通，须臾欲绝，神验。以络石草二两，水一升，煎取一大盏，去滓，细细吃，须臾即通。背痈：《图经》云：薜荔治背痈。晟顷寓宜兴县，张渚镇有一老举人聚村学，年七十余，忽一日患发背，村中无他医药，急取薜荔叶，烂研绞汁，和蜜饮数升，以其滓敷疮上，后以他药敷贴，遂愈。医者云：其本盖得薜荔之力，乃知《图经》所载不妄。

　　卷第七

　　蒺藜子

　　蒺藜子　味苦、辛，温、微寒，无毒。主恶血，破症结积聚，喉痹，乳难，身体风痒，头痛，咳逆伤肺，肺痿，止烦下气，小儿头疮，痈肿阴 ，可作摩粉。其叶主风痒，可煮以浴。

