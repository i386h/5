<!-- { "loadSidebar": true } -->
　　久服长肌肉，明目，轻身。一名旁通，一名屈人，一名止行，一名豺羽，一名升推，一名即藜，一名茨。生冯翊平泽或道旁。七月、八月采实，曝干。（乌头为之使。）

　　陶隐居云：多生道上，而叶布地，子有刺，状如菱而小。长安最饶，人行多着木屐。今军家乃铸铁作之，以布敌路，亦呼蒺藜。《易》云：据于蒺藜。言其凶伤。《诗》云：墙有茨，不可扫也。以刺梗秽也。方用甚稀尔。今按别本注云：《本经》云温，《别录》云寒。此药性宣通，久服不冷而无壅热，则其温也。臣禹锡等谨按尔雅云：茨，蒺藜。注：布地蔓生，细叶，子有三角刺人。药性论云：白蒺藜子，君，味甘，有小毒。治诸风 疡，破宿血，疗吐脓，主难产，去躁热，不入汤用。日华子云：治奔豚，肾气，肺气，胸膈满，催生并堕胎，益精，疗肿毒及水脏冷，小便多，止遗沥泄精，溺血。入药不计丸散，并炒去刺用。

　　图经曰：蒺藜子，生冯翊平泽或道旁。七月、八月采实，曝干。又冬采。黄白色，类军家铁蒺藜。此《诗》所谓墙有茨者。郭璞注《尔雅》云：布地蔓生，细叶，子有三角刺人是也。又一种白蒺藜，今生同州沙苑，牧马草地最多，而近道亦有之。绿叶细蔓，绵布沙上，七月开花，黄紫色，如豌豆花而小。九月结实，作荚子，便可采。其实味甘而微腥，褐绿色，与蚕种子相类而差大。又与马 子酷相类，但马 子微大，不堪入药，须细辨之。今人多用。然古方云：蒺藜子皆用有刺者，治风明目最良。神仙方亦有单饵蒺藜，云不问黑白，但取坚实者，舂去刺用。兼主痔漏，阴汗及妇人发乳，带下。葛洪治卒中五尸，捣蒺藜子，蜜丸，服如胡豆二枚。日三，愈。

　　雷公云：凡使，采后净拣，择了蒸，从午至酉，出，日干。于木臼中舂，令皮上刺尽，用酒拌再蒸，从午至酉，出，日干用。圣惠方：治鼻塞多年，不闻香臭，水出不止。以蒺藜二握，当道车碾过，以水一大盏，煮取半盏。仰卧，先满口含饭，以汁一合灌鼻中。不过再灌之，嚏出一两个息肉，似赤蛹虫，即瘥。外台秘要：治急引腰脊痛。捣末蜜和丸，酒服如胡豆大二丸，日三服。又方：补肝散：治三十年失明。蒺藜子七月七日收，阴干捣散。食后水服方寸匕。又方：治肿。蒺藜子一升熬令黄，捣筛，以麻油和如泥，炒令焦黑，以涂故布上，剪如肿大，勿开头 上。又方：治蛔虫攻心如刺，吐清汁。七月七日采蒺藜子，阴干作灰。先食服方寸匕，日三。又方：治一切疔肿。蒺藜子一升作灰，以酽酢和封头上，如破，涂之佳。又方：备急小儿蠼 疮，绕身匝即死。以蒺藜捣叶敷之，无叶用子亦可。千金方：涂疮肿。蒺藜蔓洗，三寸截之，以水五升，煮取二升，去滓，纳铜器中，又煮取一升，纳小器中，如稠糖下，取敷疮肿上。又方：治遍身风痒，生疮疥。以蒺藜子苗煮汤洗之，立瘥。《千金翼》同。梅师方：治难产碍胎在腹中，如已见儿，并胞衣不出，胎死。蒺藜子、贝母各四两，为末。米汤下一匙，相去四、五里不下，再服。孙真人食忌：治白癜风。以白蒺藜子生捣为末，作汤服之。神仙秘旨云：服蒺藜子一硕，当七、八月熟时收，日干，舂去刺，然后杵为末。每服二钱，新汲水调下，日三服，勿令中绝，断谷长生。服之一年以后，冬不寒，夏不热。服之二年，老者复少，发白复黑，齿落重生。服之三年，身轻长生。

　　衍义曰：蒺藜有两等：一等杜蒺藜，即今之道旁布地而生。或生墙上，有小黄花，结芒刺，此正是墙有茨者。花收摘，荫干为末，每服三、二钱，饭后以温酒调服，治白癜风。又一种白蒺藜，出同州沙苑收马处。黄紫花，作荚，结子如羊内肾。补肾药，今人多用。风家唯用刺蒺藜。

　　卷第七

　　黄

　　黄 　味甘，微温。无毒。主痈疽久败疮，排脓止痛，大风癞疾，五痔鼠 ，补虚，小儿百病，妇人子脏风邪气，逐五脏间恶血，补丈夫虚损，五劳羸瘦，止渴，腹痛，泄痢，益气，利阴气。生白水者冷，补。其茎叶疗渴，及筋挛，痈肿疽疮。一名戴糁，一名戴椹，一名独椹，一名芰草，一名蜀脂，一名百本。生蜀郡山谷、白水、汉中，二月、十月采，阴干。

　　（恶龟甲。）

　　陶隐居云：第一出陇西叨阳，色黄白，甜美，今亦难得。次用黑水宕昌者，色白，肌肤粗，新者，亦甘，温，补。又有蚕陵白水者，色理胜蜀中者而冷补。又有赤色者，可作膏贴用，消痈肿，俗方多用，道家不须。唐本注云：此物叶似羊齿，或如蒺藜。独茎，或作丛生。

　　今出原州及华原者最良，蜀汉不复采用之。臣禹锡等谨按蜀本图经云：叶似羊齿草，独茎，枝扶疏，紫花，根如甘草，皮黄肉白，长二、三尺许。今原州者好，宜州、宁州亦佳。药性论云：黄 ，一名王孙。治发背，内补，主虚喘，肾衰，耳聋，疗寒热。生陇西者下，补五脏。蜀白水赤皮者，微寒，此治客热用之。萧炳云：出原州华原谷子山，花黄。日华子云：黄 ，恶白藓皮。助气壮筋骨，长肉，补血，破症癖，瘰 瘿赘，肠风，血崩，带下，赤白痢，产前后一切病，月候不匀，消渴，痰嗽，并治头风，热毒赤目等。药中补益，呼为羊肉。又云白水 ，凉，无毒。排脓，治血及烦闷热毒，骨蒸劳。功次黄 。赤水 ，凉，无毒。治血，退热毒，余功用并同上。木 ，凉，无毒。治烦，排脓。力微于黄 ，遇阙即倍用之。

　　图经曰：黄 ，生蜀郡山谷、白水、汉中，今河东、陕西州郡多有之。根长二、三尺以来。独茎，作丛生，枝秆去地二、三寸。其叶扶疏作羊齿状，又如蒺藜苗。七月中开黄紫花，其实作荚子，长寸许。八月中采根用。其皮折之如绵，谓之绵黄 。然有数种：有白水 、有赤水 、有木 ，功用并同，而力不及白水 。木 短而理横。今人多以苜蓿根假作黄 ，折皮亦似绵，颇能乱真。但苜蓿根坚而脆，黄 至柔韧，皮微黄褐色，肉中白色，此为异耳。唐·许裔宗初仕陈为新蔡王外兵参军时，柳太后感风不能言，脉沉而口噤。裔宗曰：既不能下药，宜汤气熏之，药入腠理，周时可瘥。乃造黄防风汤数斛，置于床下，气如烟雾，其夕便得语。药力熏蒸，其效如此，因附着之。使善医者，知所取法焉。

　　雷公云：凡使，勿用木 ，草真相似，只是生时叶短并根横。先须去头上皱皮了，蒸半日，出后，用手擘令细，于槐砧上锉用。圣惠方：治肺壅得吐。以黄 二两，杵为细末。每服三钱，水一中盏，煎至六分，温服，日三、四服。又方：治缓疽。以一两杵散，不计时候，温水调下二钱匕。外台秘要：主甲疽疮，肿烂生脚指甲边，赤肉出，时瘥时发者。以黄 二两， 茹三两，苦酒浸一宿，以猪脂五合，微火上煎取三合，绞去滓，以封疮上，日三、两度，其肉即消。肘后方：治酒疸，心懊痛，足胫满，小便黄，饮酒发赤黑黄斑，由大醉当风，入水所致。

　　黄二两，木兰一两，为末。酒服方寸匕，日三服。梅师方：补肺排脓。以黄 六两，锉碎，以水三升，煎取一升，去滓服。初虞世治陷甲生入肉，常有血，疼痛。黄 、当归等分为末，贴疮上。若有恶肉，更研少硫黄末同贴。孙用和：治肠风泻血。黄 、黄连等分，右为末，面糊丸如绿豆大。每服三十丸，米饮下。席延赏：治虚中有热，咳嗽脓血，口舌咽干，又不可服凉药。好黄 四两，甘草一两，为末。每服三钱，如茶点、羹、粥中亦可服。别说云：谨按黄本出绵上为良，故名绵黄 。今《图经》所绘宪水者即绵上，地相邻尔。若以谓柔韧如绵，即谓之绵黄 ，然黄 本皆柔韧，若伪者，但以干脆为别尔。

　　衍义曰：防风、黄 ，世多相须而用。唐许嗣（嗣本羊晋切，犯庙讳，今改为嗣）宗为新蔡王外兵参军，王太后病风，不能言，脉沉难对，医告术穷。嗣宗曰：饵液不可进。即以黄 、防风煮汤数十斛，置床下，气如雾重薄之，是夕语。

　　卷第七

　　肉苁蓉

　　肉苁蓉　味甘、酸、咸，微温，无毒。主五劳七伤，补中。除茎中寒热痛，养五脏，强阴，益精气，多子，妇人症瘕，除膀胱邪气，腰痛，止痢。久服轻身。生河西山谷及代郡雁门。五月五日采，阴干。

　　陶隐居云：代郡雁门属并州，多马处便有，言是野马精落地所生。生时似肉，以作羊肉羹，补虚乏极佳，亦可生啖。芮芮河南间至多。今第一出陇西，形扁广，柔润，多花而味甘。次出北国者，形短而少花。巴东建平间亦有，而不如也。唐本注云：此注论草苁蓉，陶未见肉者。今人所用亦草苁蓉，刮去花用代肉尔。《本经》有肉苁蓉，功力殊胜。比来医人，时有用者。臣禹锡等谨按蜀本图经云：出肃州禄福县沙中，三月、四月掘根，切取中央好者三四寸，绳穿阴干。八月始好，皮如松子鳞甲，根长尺余。其草苁蓉，四月中旬采，长五、六寸至一尺以来，茎圆紫色，采取压令扁，日干。原州、秦州、灵州皆有之。吴氏云：肉苁蓉，一名肉松蓉。神农、黄帝：咸。雷公：酸。季氏：小温。生河西山阴地，长三、四寸，丛生。或代郡，二月至八月采。药性论云：肉苁蓉，臣。益髓，悦颜色，延年，治女人血崩，壮阳，日御过倍大补益。主赤白下，补精败，面黑，劳伤。用苁蓉四两，水煮令烂。薄切细研，精羊肉分为四度，五味，以米煮粥，空心服之。日华子云：治男绝阳不兴，女绝阴不产，润五脏，长肌肉，暖腰膝，男子泄精，尿血，遗沥，带下，阴痛。据本草云：即是野马精余沥结成。采访人方知 落树下并土堑上，此即非马交之处，陶说误耳。又有花苁蓉，即是春抽苗者，力较微耳。

　　图经曰：肉苁蓉，生河西山谷及代郡雁门，今陕西州郡多有之，然不及西羌界中来者，肉浓而力紧。旧说是野马遗沥落地所生。今西人云大木间及土堑垣中多生此，非游牝之所而乃有，则知自有种类耳。或凝其初生于马沥，后乃滋殖。如茜根生于人血之类是也。皮如松子，有鳞甲。苗下有一细扁根，长尺余，三月采根，采时掘取中央好者，以绳穿，阴干。至八月乃堪用。《本经》云：五月五日采。五月恐已老不堪，故多三月采之。西人多用作食品啖之，刮去鳞甲，以酒净洗，去黑汁，薄切，合山芋、羊肉作羹，极美好益人，食之胜服补药。又有一种草苁蓉，极相类，但根短，茎圆，紫色。比来人多取，刮去花，压令扁，以代肉者，功力殊劣耳。又下品有列当条云：生山南岩石上，如藕根，初生掘取，阴干，亦名草苁蓉。性温，补男子。疑即是此物。今人鲜用，故少有辨之者，因附见于此。

