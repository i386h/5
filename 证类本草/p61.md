<!-- { "loadSidebar": true } -->
　　陈藏器序云：强筋健髓，苁蓉、鳝鱼为末，黄精酒丸服之，力可十倍。此说出《干宁记》。

　　雷公云：凡使，先须用清酒浸一宿，至明，以棕刷刷去沙土浮甲尽，劈破中心，去白膜一重，如竹丝草样。是此偏隔人心前气不散，令人上气不出。凡使用，先须酒浸，并刷草了，却蒸，从午至酉，出，又用酥炙得所。

　　衍义曰：肉苁蓉，《图经》以谓皮如松子，有鳞。子字当为壳。于义为允。又曰：以酒净洗，去黑汁作羹。黑汁既去，气味皆尽。然嫩者方可作羹，老者苦。入药，少则不效。

　　卷第七

　　防风

　　防风　味甘、辛，温，无毒。主大风，头眩痛，恶风，风邪，目盲无所见，风行周身，骨节疼痹，烦满，胁痛胁风，头面去来，四肢挛急，字乳，金疮，内痉。久服轻身。叶，主中风热汗出。一名铜芸，一名茴草，一名百枝，一名屏风，一名 根，一名百蜚。生沙苑川泽及邯郸、琅邪、上蔡。二月、十月采根，曝干。（得泽泻、 本疗风，得当归、芍药、阳起石、禹余粮疗妇人子脏风，杀附子毒，恶干姜、藜芦、白蔹、芫花。）

　　陶隐居云：郡县无名沙苑。今第一出彭城、兰陵，即近琅邪者。郁州互市亦得之。次出襄阳、义阳县界，亦可用，即近上蔡者。唯实而脂润，头节坚如蚯蚓头者为好。俗用疗风最要，道方时用。唐本注云：今出齐州、龙山最善，淄州、兖州、青州者亦佳。叶似牡蒿、附子苗等。《别录》云：叉头者，令人发狂。叉尾者，发痼疾。子似胡荽而大，调食用之香，而疗风更优也。沙苑在同州南，亦出防风，轻虚不如东道者，陶云无沙苑，误矣。襄阳、义阳、上蔡，元无防风，陶乃妄注尔。臣禹锡等谨按蜀本图经云：叶似牡蒿，白花，八月、九月采根。药性论云：防风，臣。花主心腹痛，四肢拘急，行履不得，经脉虚羸，主骨节间疼痛。段成式酉阳杂俎云：青州防风子，可乱荜茇。日华子云：治三十六般风，男子一切劳劣，补中，益神，风赤眼，止泪及瘫缓，通利五脏，关脉，五劳七伤，羸损，盗汗，心烦体重，能安神定志，匀气脉。

　　图经曰：防风，生沙苑川泽及邯郸、上蔡，今京东、淮、浙州郡皆有之。根土黄色，与蜀葵根相类，茎、叶俱青绿色，茎深而叶淡，似青蒿而短小。初时嫩紫，作菜茹，极爽口。五月开细白花，中心攒聚作大房，似莳萝花。实似胡荽而大。二月、十月采根，曝干。关中生者，三月、六月采，然轻虚不及齐州者良。又有石防风，出河中府，根如蒿根而黄，叶青花白，五月开花，六月采根，曝干。亦疗头风眩痛。又宋、亳间及江东出一种防风，其苗初春便生，嫩时红紫色，彼人以作菜茹，味甚佳，然云动风气。《本经》云：叶主中风热汗出，与此相反，恐别是一种耳。

　　经验后方：治破伤风。防风、天南星等分，为末。每服二、三匙，童子小便五升，煎至四升服，愈即止。又方：治崩中。防风去芦头，炙赤色，为末。每服二钱，以面糊酒调下，更以面糊酒投之，此药累经有效。

　　衍义文具黄 条下。

　　卷第七

　　蒲黄

　　蒲黄　味甘，平，无毒。主心腹膀胱寒热，利小便，止血，消瘀血。久服轻身，益气力，延年神仙。生河东池泽，四月采。

　　陶隐居云：此即蒲厘（力之切）花上黄粉也，伺其有，便拂取之，甚疗血，《仙经》亦用此。

　　臣禹锡等谨按药性论云：蒲黄，君。通经脉，止女子崩中不住，主痢血，止鼻衄，治尿血，利水道。日华子云：蒲黄，治扑血闷，排脓，疮疖，妇人带下，月候不匀，血气心腹痛，妊孕人下血坠胎，血晕，血症，儿枕急痛，小便不通，肠风泻血，游风肿毒，鼻洪，吐血，下乳，止泄精，血痢。此即是蒲上黄花。入药要破血消肿即生使，要补血止血即炒用。蒲黄筛下后有赤滓，名为萼。炒用，甚涩肠，止泻血及血痢。

　　图经曰：蒲黄，生河东池泽，香蒲，蒲黄苗也。生南海池泽，今处处有之，而泰州者为良。

　　春初生嫩叶，未出水时，红白色茸茸然。《周礼》以为菹，谓其始生。取其中心入地，大如匕柄，白色，生啖之，甘脆。以苦酒浸，如食笋，大美，亦可以为 ，今人罕复有食者。至夏抽梗于丛叶中，花抱梗端，如武士捧杵，故俚俗谓蒲捶，亦谓之蒲厘。花黄，即花中蕊屑也。

　　细若金粉，当其欲开时，有便取之。市廛间亦采。以蜜搜作果食货卖，甚益小儿。医家又取其粉，下筛后有赤滓，谓之蒲萼。入药以涩肠已泄，殊胜。

　　雷公云：凡使，勿用松黄并黄蒿。其二件全似，只是味 及吐人。凡欲使蒲黄，须隔三重纸焙令色黄，蒸半日，却焙令干，用之妙。千金方：治重舌，舌上生疮，涎出。以蒲黄敷之，不过三度瘥。又方：治丈夫阴下湿痒。蒲黄末敷之，三、四良。肘后方：治肠痔，每大便常血水。服蒲黄方寸匕，日三服良。葛氏方：忍小便久致胞转。以蒲黄裹腰肾，令头致地，三度通。又方：若血内漏者。蒲黄二两，水服方寸匕，立止。梅师方：治产后血不下。蒲黄三两，水三升，煎取一升，顿服。孙真人食忌：主卒吐血，以水服蒲黄一升。简要济众：治吐血，唾血。蒲黄一两，捣为散。每服三钱，温酒或冷水调，妙。又方：治小儿吐血不止。蒲黄细研，每服半钱，用生地黄汁调下，量儿大小，加减进之。塞上方治鼠奶痔。蒲黄末，空心温酒下方寸匕，日三服。又方：治坠伤朴损，瘀血在内，烦闷。蒲黄末，空心热酒调下，三钱匕服。子母秘录治日月未足而欲产者。蒲黄如枣许大，以井花水服。又方：治脱肛肠出。蒲黄和猪脂敷上，日三、五度。杨氏产乳：疗母劳热胎动下血，手足烦躁。蒲黄根绞汁，服一、二升。产宝：治产后下血，虚羸迨死。蒲黄二两，水二升，煎取八合，顿服。又方：治产后妒乳并痈肿。蒲黄草熟杵，敷肿上，日二度易之。并煎叶汁饮之亦佳，食之亦得，并瘥。催生蒲黄、地龙、陈橘皮等分。地龙洗去土，于新瓦上焙令微黄，各为末，三处贴之。如经日不产，各抄一钱匕，新汲水调服，立产。此常亲用之，甚妙。

　　衍义曰：蒲黄，处处有，即蒲槌中黄粉也。今京师谓槌为蒲棒。初得黄，细罗，取萼别贮，以备他用。将蒲黄水调为膏，擘为块，人多食之，以解心脏虚热。小儿尤嗜。涉月则燥，色味皆淡，须蜜水和。然不可多食，令人自利，不益极虚人。

　　卷第七

　　香蒲

　　香蒲　味甘，平，无毒。主五脏，心下邪气，口中烂臭，坚齿，明目，聪耳。久服轻身，耐老。一名睢（七余切），一名醮。生南海池泽。

　　陶隐居云：方药不复用，俗人无采，彼土人亦不复识者。江南贡菁茅，一名香茅，以供宗庙缩酒。或云是薰草，又云是燕麦，此蒲亦相类尔。唐本注云：此即甘蒲，作荐者，春初生，用白为菹，亦堪蒸食。山南名此蒲为香蒲，谓菖蒲为臭蒲。陶隐居所引菁茅，乃三脊茅也。

　　其燕麦、薰草、香茅，野俗皆识，都不为类此，并非例也。蒲黄，即此香蒲花是也。

　　图经曰文具蒲黄条下。

　　卷第七

　　续断

　　继断　味苦、辛，微温，无毒。主伤寒，补不足，金疮，痈伤，折跌，续筋骨，妇人乳难，崩中漏血，金疮血内漏，止痛生肌肉及 伤，恶血，腰痛，关节缓急。久服益气力。一名龙豆，一名属折，一名接骨，一名南草，一名槐。生常山山谷。七月、八月采，阴干。（地黄为之使，恶雷丸。）

　　陶隐居云：按《桐君药录》云：续断生蔓延，叶细，茎如荏大，根本黄白有汁。七月、八月采根。今皆用茎叶，节节断，皮黄皱，状如鸡脚者，又呼为桑上寄生。恐皆非真。时人又有接骨树，高丈余许，叶似蒴 （音朔濯）。皮，主疗金疮，有此接骨名，疑或者。而广州又有一藤名续断，一名诺藤，断其茎，器承其汁饮之，疗虚损绝伤；用沐头，又长发。折枝插地即生，恐此又相类。李云是虎蓟，与此大乖，而虎蓟亦自疗血尔。唐本注云：此药所在山谷皆有。今俗用者，是叶似苎而茎方，根如大蓟，黄白色。陶注者非也。臣禹锡等谨按蜀本图经云：叶似苎，茎方，两叶对，花红白色，根如大蓟，一株有五、六枝。药性论云：续断，君。主绝伤，去诸温毒，能通宣经脉。日华子云：助气，调血脉，补五劳七伤，破症结瘀血，消肿毒，肠风，痔 ，乳痈，瘰 ，扑损，妇人产前后一切病，面黄虚肿，缩小便，止泄精，尿血，胎漏，子宫冷。又名大蓟、山牛蒡。

　　图经曰：续断，生常山山谷。今陕西、河中、兴元府、舒、越、晋州亦有之。三月以后生苗，秆四棱，似苎麻，叶亦类之，两两相对而生。四月开花，红白色，似益母花。根如大蓟，赤黄色，七月、八月采。谨按《范汪方》云：续断即是马蓟，与小蓟叶相似，但大于小蓟耳。

　　叶似旁翁菜而小浓，两边有刺，刺人，其花紫色，与今越州生者相类。而市之货者，亦有数种，少能辨其粗良。医人用之，但以节节断，皮黄皱者为真。

　　雷公云：凡使，勿用草茆根，缘真似续断，若误用服之，令人筋软。采得后横切锉之，又去向里硬筋了，用酒浸一伏时，焙干用。外台秘要：治淋，取生续断绞取汁服之，马蓟根是。子母秘录治产后心闷，手足烦热， 气欲绝，血晕，心头硬，乍寒乍热，增寒忍不禁。续断皮一握，锉，以水三升，煎取一升，分三服，温服。如人行三、二里再服。无所忌。此药救产后垂死。

　　卷第七

　　漏芦

　　漏芦一　漏芦二　味苦、咸，寒、大寒，无毒。主皮肤热，恶疮，疽痔，湿痹，下乳汁，止遗溺，热气疮痒如麻豆，可作浴汤。久服轻身益气，耳目聪明，不老延年。一名野兰。生乔山山谷。八月采根，阴干。

　　陶隐居云：乔山应是黄帝所葬处，乃在上郡。今出近道亦有，疗诸 疥，此久服甚益人，而服食方罕用之。今市人皆取苗用之。俗中取根，名鹿骊（力支切）根，苦酒摩，以疗疮疥。

　　唐本注云：此药俗名荚蒿，茎叶似白蒿，花黄，生荚，长似细麻，如箸许，有四、五瓣，七月、八月后皆黑，异于众草蒿之类也。常用其茎、叶及子，未见用根。其鹿骊，山南谓之木藜芦，有毒，非漏芦也。今按别本注云：漏芦，茎箸大，高四、五尺，子房似油麻房而小。

