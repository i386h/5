<!-- { "loadSidebar": true } -->
　　江东人取其苗用，胜于根。江宁及上党者佳。陶注云：根名鹿骊，唐注云：山南人名木藜芦，皆非也。漏芦自别尔。臣禹锡等谨按蜀本图经云：叶似角蒿，今曹、兖州下湿地最多。六月、七月采茎，日干之，黑于众草。药性论云：漏芦，君。能治身上热毒风，生恶疮，皮肌瘙痒，瘾疹。陈藏器云：按漏芦，南人用苗，北土多用根。树生如茱萸。树高二、三尺，有毒，杀虫。山人洗疮疥用之。日华子云：连翘为使。治小儿壮热，通小肠，泄精，尿血，风赤眼，乳痈，发背，瘰 ，肠风，排脓，补血。治扑损，续筋骨，敷金疮，止血长肉，通经脉。

　　花、苗并同用，俗呼为鬼油麻，形并气味似干牛蒡，头上有白花子。

　　图经曰：漏芦，生乔山山谷，今京东州郡及秦、海州皆有之。旧说茎叶似白蒿，有荚，花黄，生荚端，茎若箸大，其子作房，类油麻房而小，七、八月后皆黑，异于众草。今诸郡所图上，唯单州者差相类，沂州者花叶颇似牡丹。秦州者花似单叶寒菊，紫色，五、七枝同一秆干上。海州者花紫碧，如单叶莲花，花萼下及根旁有白茸裹之，根黑色如蔓菁而细，又类葱本，淮甸人呼为老翁花。三州所生，花虽别而叶颇相类，但秦、海州者，叶更作锯齿状耳。一物而殊类若此，医家何所适从，当依旧说，以单州出者为胜，六月、七月采茎苗，日干，八月采根，阴干。南方用苗，北土多用根。又此下有飞廉条云：生河内川泽，一名漏芦，与苦（乌老切）相类，唯叶下附茎有皮起似箭羽，又多刻缺，花紫色，生平泽。又有一种生山岗上，叶颇相似而无疏缺，且多毛，茎亦无羽，根直下更旁枝生，则肉白皮黑，中有黑脉，日干则黑如玄参。《经》云：七月、八月采花阴干用。苏恭云：用茎叶及疗疳蚀杀虫有验。据此所说，与秦州、海州所谓漏芦者，花叶及根颇相近，然彼人但谓之漏芦，今医家罕有用飞廉者。既未的识，故不复分别，但附其说于下。

　　雷公云：凡使，勿用独漏，缘似漏芦，只是味苦、酸，误服令人吐不止，须细验。夫使漏芦，细锉，拌生甘草相对蒸，从巳至申，去甘草净拣用。圣惠方：治小儿无辜疳，肚胀或时泻痢，冷热不调。以漏芦一两，杵为散。每服以猪肝一两，散子一钱匕，盐少许，以水煮熟，空心顿服。外台秘要：治蛔虫，漏芦，杵，以饼 和方寸匕，服之。

　　卷第七

　　营实

　　味酸，温、微寒，无毒。主痈疽，恶疮，结肉，跌筋，败疮，热气，阴蚀不瘳，利关节。

　　久服轻身益气。根止泄痢腹痛，五脏客热，除邪逆气，疽癞，诸恶疮，金疮伤挞，生肉复肌。一名蔷薇，一名蔷麻，一名牛棘，一名牛勒，一名蔷蘼，一名山棘。生零陵川谷及蜀郡。

　　八月、九月采，阴干。

　　陶隐居云：营实即是蔷薇子，以白花者为良。根亦可煮酿酒，茎、叶亦可煮作饮。臣禹锡等谨按蜀本图经云：即蔷薇也。茎间多刺，蔓生，子若杜棠子，其花有百，叶八出、六出，或赤，或白者，今所在有之。葛洪治金创方：用蔷薇灰末一方寸匕，日三服之。药性论云：蔷薇，使，味苦。子，治头疮白秃，主五脏客热。日华子云：白蔷微根，味苦、涩，冷，无毒。治热毒风，痈疽，恶疮，牙齿痛，治邪气，通血经，止赤白痢，肠风泻血，恶疮疥癣，小儿疳虫肚痛。野白者用良。

　　雷公云：今蔷薇也。凡采得，去根并用粗布拭黄毛了，用刀于槐砧上细锉，用浆水拌令湿。

　　蒸一宿，至明出，日干用。外台秘要：治鲠及刺不出。蔷薇根末，水服方寸匕，日三。又方：治折箭刺入肉，脓囊不出，坚惨及鼠仆。服十日，鲠刺皆穿皮出。又方：治少小睡中遗尿不自觉。

　　以根随多少，锉，以酒饮之。千金方：治口疮久不瘥及胸中并生疮，三年以上不瘥。以根浓煮汁服之，稍稍咽效。冬取根，夏取茎、叶用之。又方：治壅热，口中及舌生疮烂。锉根浓煮汁，含漱之。冬用根皮，夏用枝叶。又方：诸痈肿发背及痈疖已溃烂，疼痛。蔷薇壳更炙熨之，即愈。又方：治小儿疳痢，行数暴多。生蔷薇根洗净切，以适多少浓煎汁，稍稍饮之瘥。肘后方：治口疮。以根避风打去土，煮浓汁温含，冷易。《圣惠》同。

　　卷第七

　　天名精

　　天名精　味甘，寒，无毒。主瘀血，血瘕欲死，下血，止血，利小便，除小虫，去痹，除胸中结热，止烦渴，遂水大吐下。久服轻身，耐老。一名麦句姜，一名蛤蟆蓝，一名豕首，一名天门精，一名玉门精。一名彘颅，一名蟾蜍兰，一名觐。生平原川泽，五月采。（垣衣为之使。）

　　陶隐居云：此即今人呼为 （音喜） （音 ），亦名 首。夏月捣汁服之，以除热病。

　　味至苦，而云甘，恐或非是。唐本注云：鹿活草是也。《别录》一名天蔓菁，南人名为地菘，味甘、辛，故有姜称。状如蓝，故名蛤蟆蓝，香气似兰，故名蟾蜍兰。主破血，生肌，止渴，利小便，杀三虫，除诸毒肿，疔疮， 痔，金疮内射。身痒，瘾疹不止者，揩之立已，其 苦而臭，名精乃辛而香，全不相类也。臣禹锡等谨按蜀本图经云：地菘也。《短剧方》名天芜菁，一名天蔓菁，声并相近。夏秋抽条，颇似薄荷，花紫白色，味辛而香，其叶似山南菘菜。尔雅云： ，豕首。释曰：药名也。一名麦句姜。郭云：江东 首，可以炒蚕蛹者。三苍云：炒，熬也。药性论云：麦句姜，使，味辛。治疮，止血及鼻衄不止。陈藏器云：天名精，《本经》一名麦句姜。苏云：鹿活草也。《别录》云：一名天蔓菁，南人呼为地菘，与蔓菁相似，故有此名。《尔雅》云：大鞠，蘧麦。注云：麦句姜，蘧麦，即今之瞿麦，然终非麦句姜，《尔雅》注错如此。陶公注钓樟条云：有一草，似野狼牙，气辛臭，名为地菘，人呼为刘烬草，主金疮，言刘烬昔曾用之。《异苑》云：青州刘烬，宋元嘉中，射一獐，剖五脏，以此草塞之，蹶然而起。烬怪而拔草，便倒，如此三度。烬密录此草种之，主折伤多愈，因以名焉。既有活鹿之名，雅与獐事相会。陶、苏两说俱是地菘，功状既同，定非二物。

　　图经曰：天名精，生平原川泽，今江湖间皆有之。夏秋抽条，颇如薄荷，花紫白色，叶如菘菜而小，故南人谓之地菘。香气似兰，故名蟾 兰。状如蓝，故名蛤蟆蓝。其味甘、辛，故名麦句姜，一名豕首。《尔雅》所谓 （音列） （音真），豕首是也。江东人用此以炒（音炒）

　　蚕蛹。五月采此草。既名地菘，下品又有地菘条。

　　卷第七

　　决明子

　　决明子　味咸、苦、甘，平、微寒，无毒。主青盲，目淫，肤赤，白膜，眼赤痛，泪出，疗唇口青。久服益精光，轻身。生龙门川泽。石决明生豫章。十月十日采，阴干百日。（蓍实为之使，恶大麻子。）

　　陶隐居云：龙门乃在长安北。今处处有。叶如茳芒，子形似马蹄，呼为马蹄决明。用之当捣碎。又别有草决明，是萋（音妻）蒿子，在下品中也。臣禹锡等谨按唐本云：石决明，是蚌蛤类，形似紫贝，附见别出在鱼兽条中，皆主明目，故并有决明之名。俗方唯以疗眼也，道术时须。蜀本图经云：叶似苜蓿而阔大，夏花，秋生子作角，实似马蹄，俗名马蹄决明。今出广州、桂州，十月采子，阴干。尔雅云： ， 。释曰：药草，决明也。郭云：叶黄锐，赤华，实如山茱萸，或曰 也。关西谓之 。药性论云：决明，臣。利五脏，常可作菜食之。又除肝家热，朝朝取一匙，挪令净，空心吞之，百日见夜光。陈藏器云：茳芏，是江离子。芏字音吐，草也。似莞，生海边，可为席。又与决明叶不类。本草决明注又无，好事者更详之。陶云：决明叶如茳芏。按茳芏性平，无毒。火炙作饮极香，除痰止渴，令人不睡，调中。生道旁，叶小于决明。隋·稠禅师作五色饮，以为黄饮进，炀帝嘉之。日华子云：马蹄决明，助肝气，益精。水调末涂消肿毒。协太阳穴治头痛。又贴脑心止鼻洪。作枕胜黑豆，治头风，明目也。

　　图经曰：决明子，生龙门川泽，今处处有之，人家园圃所莳。夏初生苗，高三、四尺许，根带紫色。叶似苜蓿而大。七月有花，黄白色。其子作穗，如青绿豆而锐，十月十日采，阴干百日。按《尔雅》 ， 。释曰：药草，决明也。郭璞注云：叶黄锐，赤华，实如山茱萸。关西谓之 与此种颇不类。又有一种马蹄决明，叶如江豆，子形似马蹄，故得此名。又萋蒿子亦谓之草决明，未知孰为入药者。然今医家但用子如绿豆者。其石决明，是蚌蛤类，当在虫兽部中。

　　食疗云：平。叶，主明目，利五脏，食之甚良。子，主肝家热毒瓦斯，风眼赤泪。每日取一匙，挪去尘埃，空腹水吞之。百日后，夜见物光也。外台秘要：治积年失明不识人。决明子二升杵散，食后以粥饮服方寸匕。千金方：治肝毒热，取决明作菜食之。

　　衍义曰：决明子，苗高四、五尺，春亦为蔬。秋深结角，其子生角中如羊肾。今湖南、北人家园圃所种甚多，或在村野或成段种。《蜀本·图经》言，叶似苜蓿而阙大，甚为允当。

　　卷第七

　　丹参

　　丹参　味苦，微寒，无毒。主心腹邪气，肠鸣幽幽如走水，寒热积聚，破症除瘕，止烦满，益气，养血，去心腹痼疾，结气，腰脊强，脚痹，除风邪留热。久服利人。一名 蝉草，一名赤参，一名木羊乳。生桐柏山川谷及泰山。五月采根，曝干。（畏咸水，反藜芦。）

　　陶隐居云：此桐柏山，是淮水源所出之山，在义阳，非江东临海之桐柏也。今近道处处有。

　　茎方有毛，紫花，时人呼为逐马。酒渍饮之疗风痹。道家时有用处，时人服多眼赤，故应性热。今云微寒，恐为谬矣。唐本注云：此药冬采良，夏采虚恶。臣禹锡等谨按蜀本图经云：叶似紫苏有细毛；花紫亦似苏花；根赤，大者如指，长尺余，一苗数根。今所在皆有，九月、十月采根。药性论云：丹参，臣，平。能治脚弱疼痹，主中恶，治百邪鬼魅，腹痛，气作声音鸣吼，能定精。萧炳云：酒浸服之，治风软脚，可逐奔马，故名奔马草，曾用有效。日华子云：养神定志，通利关脉，治冷热劳，骨节疼痛，四肢不遂，排脓止痛，生肌长肉，破宿血，补新生血，安生胎，落死胎，止血崩带下，调妇人经脉不匀，血邪心烦，恶疮疥癣，瘿赘肿毒，丹毒，头痛赤眼，热温狂闷。又名山参。

