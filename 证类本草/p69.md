<!-- { "loadSidebar": true } -->
　　分二服。清淡竹沥一升，水二升，煮好银二两半，去银。先与病患饮之，然后服栝蒌汤，其银汁须冷服。肘后方：治耳卒得风，觉耳中KT KT 。栝蒌根削令可入耳，以腊月猪脂煎三沸，出，塞耳，每用三、七日即愈。又方：消渴，小便多。栝蒌薄切，炙取五两，水五升，煮取四升，随意饮之良。又方：折伤。取栝蒌根以涂之，重布裹之，热除，痛即止。又方：治二、三年聋耳方：栝蒌根三十斤细切之，以水煮，用酿酒如常法。久久服之，甚良。又方：若肠随肛出，转久不可收入。捣生栝蒌取汁，温之猪肉汁中洗手随挪之令暖，自得入。梅师方：治诸痈发背，乳房初起微赤。捣栝蒌作末，以井华水调方寸匕。胜金方：治太阳伤寒。栝蒌根二两，水五升，煮取一升半，分二服，小便利即瘥。广利方：治小儿忽发黄，面目皮肉并黄，生栝蒌根捣取汁二合，蜜一大匙，二味暖相和，分再服。集验方：下乳汁。栝蒌子淘洗控干，炒令香熟，瓦上焙令白色为末。酒调下一匕，合面卧少时，杜壬治胸膈痛彻背，心腹痞满，气不得通及治痰嗽。大栝蒌去穣取子熟炒，别研和子皮，面糊为丸，如梧桐子大，米饮下十五丸。伤寒类要：治脾瘅溺赤出少，惕惕若恐，栝蒌主之。子母秘录：治乳肿痛。栝蒌黄色老大者一枚熟捣，以白酒一斗煮取四升，去滓温一升，日三服。若无大者，小者二枚黄熟为上。杨氏产乳：治热游丹赤肿。栝蒌末二大两，酽醋调涂之。又方：治乳无汁。栝蒌根烧灰，米饮服方寸匕。产宝：治产后乳无汁。栝蒌末，井花水服方寸匕，日二服，夜流出。杨文蔚治痰嗽，利胸膈方：栝蒌肥实大者，割开，子净洗，捶破括皮，细切焙干，半夏四十九个，汤洗十遍，捶破焙干，捣罗为末，用洗栝蒌熟水并瓤同熬成膏，研细为丸如梧子大，生姜汤下二十丸。又方：治痈未溃。栝蒌根、赤小豆，等分为末，醋调涂。

　　衍义曰：栝蒌，实，九月、十月间取穣，以干葛粉拌，焙干。银石器中慢火炒熟为末。

　　食后、夜卧，以沸汤点一、二钱服，治肺燥、热渴、大肠秘。其根与贝母、知母、秦艽、黄芩之类，皆治马热。

　　卷第八

　　苦参

　　苦参　味苦，寒，无毒。主心腹结气，症瘕积聚，黄胆，溺有余沥，逐水，除痈肿，补中，明目止泪，养肝胆气，安五脏，定志益精，利九窍，除伏热肠 ，止渴，醒酒，小便黄赤，疗恶疮、下部 ，平胃气，令人嗜食、轻身。一名水槐，一名苦 （音识），一名地槐，一名菟槐，一名骄槐，一名白茎，一名虎麻，一名岑茎，一名禄白，一名陵郎。生汝南山谷及田野。三月、八月、十月采根，曝干。（玄参为之使，恶贝母、漏芦、菟丝，反藜芦。）

　　陶隐居云：今出近道处处有。叶极似槐树，故有槐名，花黄，子作荚，根味至苦恶。病人酒渍饮之多瘥。患疥者，一、两服亦除，盖能杀虫。唐本注云：以十月收其实，饵如槐子法。

　　久服轻身不老，明目，有验。臣禹锡等谨按药性论云：苦参，能治热毒风，皮肌烦燥生疮，赤癞眉脱，主除大热、嗜睡，治腹中冷痛，中恶腹痛，除体闷，治心腹积聚。不入汤用。

　　日华子云：杀疳虫，炒带烟出为末，饭饮下，治肠风泻血并热痢。

　　图经曰：苦参，生汝南山谷及田野，今近道处处皆有之。其根黄色，长五、七寸许，两指粗细。三、五茎并生，苗高三、二尺以来。叶碎青色，极似槐叶，故有水槐名，春生冬凋。其花黄白，七月结实如小豆子。河北生者无花子。五月、六月、八月、十月采根，曝干用。古今方用治疮疹最多，亦可治癞疾。其法用苦参五斤切，以好酒三斗渍三十日。每饮一合，日三，常服不绝。若觉痹即瘥。取根皮末服之亦良。

　　唐本云：治胫酸，疗恶虫。雷公云：凡使，不计多少，先须用糯米浓泔汁浸一宿，上有腥秽气，并在水面上浮，并须重重淘过，即蒸，从巳至申出，晒干，细锉用之。圣惠方：治伤寒四日，已呕吐，更宜吐。以苦参末，酒下二钱，得吐瘥。外台秘要：治天行病四、五日，结胸满痛，壮热，身体热。苦参一两锉，以醋二升，煮取一升二合，尽饮之，当吐，即愈。天行毒病，非苦参、醋药不解，及温覆取汗愈。又方：治小儿身热，苦参汤浴儿良。千金方：治狂邪发恶，或披头大叫，欲杀人，不避水火。苦参以蜜丸如桐子大。每服十丸，薄荷汤下。又方：治饮食中毒。以苦参三两，酒二升半。煮取一升服，取吐愈。肘后方：治谷疸食劳，头旋，心怫郁不安而发黄。由失饥大食，胃气冲熏所致。苦参三两，龙胆一合，为末，牛胆丸如梧子大。生大麦汁服五丸，日三服。又方：治时气垂死者。苦参一两 咀，以酒二升半，煮取一升半，去滓，适寒温尽服之。当闻苦参吐毒如溶胶，便愈。又方：治卒心痛。苦参三两，苦酒一升半，煮取八合，分二服。梅师方：治饮食中毒，鱼、肉、菜等。苦参三两，以苦酒一升，煎三、五沸，去滓服，吐出即愈。或取煮犀角汁一升，亦佳。又方：治伤寒四、五日，头痛壮热，胸中烦痛。苦参五两，乌梅二十枚细锉，以水二升，煎取一升，分服。孙真人食忌：治中恶心痛。

　　苦参一两，酒一升半，煮取八合，乘热顿服。胜金方：治时疾热病，狂言心躁。苦参不限多少，炒黄色为末。每服二钱，水一盏，煎至八分，温服。

　　连煎三服。有汗、无汗皆瘥。集验方：治毒热，足肿疼欲脱。酒煮苦参以渍之。伤寒类要：治瘟气病欲死。苦参二两，以水二升，煮取一升，顿服之。吐则愈，或汗愈。子母秘录：治小腹疼，青黑或赤，不能喘。苦参一两，醋一升半，煎八合，分二服。太仓公淳于意医齐中大夫病龋齿，灸左手阳明脉，苦参汤日漱三升。出入慎风，五、六日愈。沈存中笔谈常患腰疼，时以病齿用苦参。后有太常少卿舒昭亮，用苦参揩齿，岁久亦病腰。自后不用苦参，腰疾遂愈。

　　衍义曰：苦参，有朝士苦腰重，久坐，旅拒十余步，然后能行。有一将佐谓朝士曰：见公日逐以药揩齿，得无用苦参否？曰：始以病齿，用苦参已数年。此病由苦参入齿，其气味伤肾，故使人腰重。后有太常少卿舒昭亮，用苦参揩齿，岁久亦病腰。自后悉不用，腰疾皆愈，此皆方书旧不载者。有人病遍身风热细疹，痒痛不可任，连胸、颈、脐、腹及近隐处皆然，涎痰亦多，夜不得睡。以苦参末一两，皂角二两，水一升。揉滤取汁，银石器熬成膏，和苦参末为丸，如梧桐子大。食后温水服二十至三十丸，次日便愈。

　　卷第八

　　当归

　　当归　味甘、辛，温、大温，无毒。主咳逆上气，温疟寒热洗洗（音癣）在皮肤中，妇人漏下，绝子，诸恶疮痒（音羊），金疮，煮饮之。温中止痛，除客血内塞，中风 ，汗不出，湿痹，中恶，客气虚冷，补五脏，生肌肉。一名干归。生陇西川谷。二月、八月采根，阴干。（恶 茹，畏菖蒲、海藻、牡蒙。）

　　陶隐居云：今陇西叨阳黑水当归，多肉少枝，气香，名马尾当归，稍难得。西川北部当归，多根枝而细。历阳所出，色白而气味薄，不相似，呼为草当归，缺少时乃用之。方家有云真当归，正谓此，有好恶故也。俗用甚多，道方时须尔。唐本注云：当归苗有二种：于内一种，似大叶芎 。一种似细叶芎 ，唯茎叶卑下于芎 也。今出当州、宕州、翼州、松州，宕州最胜。细叶者名蚕头当归，大叶者名马尾当归，今用多是马尾当归，蚕头者不如此，不复用，陶称历阳者，是蚕头当归也。臣禹锡等谨按尔雅云：薜，山蕲。注《广雅》曰：山蕲，当归也。当归今似蕲而粗大。吴氏云：当归，神农、黄帝、桐君、扁鹊：甘，无毒。歧伯、雷公：辛，无毒。季氏：小温。或生羌胡地。范子云：当归无枯者善。药性论云：当归，臣，恶热面。止呕逆，虚劳寒热，破宿血，主女子崩中，下肠胃冷，补诸不足，止痢腹痛。单煮饮汁，治温疟，主女人沥血腰痛，疗齿疼痛不可忍。患人虚冷，加而用之。日华子云：治一切风，一切血，补一切劳，破恶血，养新血及主症癖。

　　图经曰：当归，生陇西川谷，今川蜀、陕西诸郡及江宁府、滁州皆有之，以蜀中者为胜。

　　春生苗，绿叶有三瓣。七、八月开花似时罗，浅紫色。根黑黄色。二月、八月采根，阴干。然苗有二种，都类芎 ，而叶有大小为异，茎梗比芎 甚卑下。根亦二种，大叶名马尾当归，细叶名蚕头当归。大抵以肉浓而不枯者为胜。谨按《尔雅》云：薜（布革切），山蕲（古芹字巨斤切）。郭璞注引《广雅》云：山蕲，当归也。似蕲而粗大。释曰：《说文》云：蕲，草也。生山中者名薜，一名山蕲。然则当归芹类也。在平地者名芹，生山中而粗大者名当归也。

　　雷公云：凡使，先去尘并头尖硬处一分以来，酒浸一宿。若要破血，即使头一节硬实处。

　　若要止痛止血，即用尾。若一时用，不如不使，服食无效，单使妙也。外台秘要：治头疼欲裂。

　　当归二两，酒一升，煮取六合，饮至再服。又方：治心痛。当归为末，酒服方寸匕。肘后方：治小儿多患胎寒好啼，昼夜不止，因此成痫。当归末一小豆大，以乳汁灌之，日夜三、四度服，瘥。葛氏方：治小便出血。当归四两细锉，酒三升，煮取一升，顿服之。梅师方：治胎动下血，心腹疼，死生不知，服此汤，活即安，死即下。用当归四两，芎 九两，细锉，以酒三升，水四升，煎取三升，分服。子母秘录治倒产，子死腹中。捣当归末，酒服方寸匕。又方：治小儿脐风疮久不瘥，用当归末敷之。贾相公进过《牛经》，牛有尿血病。当归、红花各半两，为末，以酒半升煎，候冷，灌之瘥。支太医方治妇人百病，诸虚不足。当归四两，地黄二两，为末，蜜和丸如梧子大。食前米饮下十五丸。别说云：谨按当归，自古医家方论，用治妇人产后恶血上冲，仓卒取效，无急于此，世俗多以谓唯能治血。又《外台秘要》、《金匮》、《千金》等方，皆为大补不足，决取立效之药。气血昏乱者，服之即定。此盖服之能使气血各有所归，则可以于产后备急于补虚速效。恐圣人立当归之名，必因此出矣。

