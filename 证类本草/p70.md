<!-- { "loadSidebar": true } -->
　　衍义曰：当归，《广雅》云：山蕲（古芹切），当归也，似芹而粗大。《说广》云：蕲，草也，生山中者名薜（音百）。新书《图经》以谓当归，芹类也。在平地者名芹，生山中粗大者名当归。若然，则今川蜀皆以平地作畦种，尤肥好多脂肉。不以平地、山中为等差，但肥润不枯燥者佳。今医家用此一种为胜。市人又以薄酒洒使肥润，不可不察也。《药性论》云：补女子诸不足，此说尽当归之用也。

　　卷第八

　　麻黄

　　麻黄　味苦，温、微温，无毒。主中风伤寒头痛，温疟，发表出汗，去邪热气，止咳逆上气，除寒热，破症坚积聚，五脏邪气缓急，风胁痛，字乳余疾，止好唾，通腠理，疏伤寒头疼，解肌，泄邪恶气，消赤黑斑毒。不可多服，令人虚。一名卑相，一名龙沙，一名卑盐。生晋地及河东。立秋采茎，阴干令青。（浓朴为之使，恶辛夷、石苇。）

　　陶隐居云：今出青州、彭城、荥阳、中牟者为胜，色青而多沫。蜀中亦有，不好。用之折除节，节止汗故也。先煮一、两沸，去上沫，沫令人烦。其根亦止汗，夏月杂粉用之。俗用疗伤寒，解肌第一。唐本注云：郑州鹿台及关中沙苑河旁沙洲上太多。其青、徐者，今不复用。同州沙苑最多也。今注今用中牟者为胜，开封府岁贡焉。臣禹锡等谨按药性论云：麻黄，君，味甘，平。能治身上毒风 痹，皮肉不仁，主壮热，解肌发汗，温疟，治温疫。根、节能止汗。方曰：并故竹扇杵末扑之。又，牡蛎粉、粟粉并根等分末，生绢袋盛，盗汗出即扑，手摩之。段成式酉阳杂俎云：麻黄，茎端开花，花小而黄，蔟生。子如覆盆子，可食。日华子云：通九窍，调血脉，开毛孔皮肤，逐风，破症癖积聚，逐五脏邪气，退热，御山岚瘴气。

　　图经曰：麻黄，生晋地及河东，今近京多有之，以荥阳、中牟者为胜。苗春生，至夏五月则长及一尺以来。梢上有黄花，结实如百合瓣而小，又似皂荚子，味甜，微有麻黄气，外红皮，里仁子黑。根紫赤色。俗说有雌雄二种：雌者于三月、四月内开花，六月内结子。雄者无花，不结子。至立秋后，收采其茎，阴干令青。张仲景治伤寒，有麻黄汤及大、小青龙汤，皆用麻黄。治肺痿上气，有射干麻黄汤、浓朴麻黄汤，皆大方也。古方汤用麻黄，皆先煮去沫，然后纳诸药。今用丸散者，皆不然也。《必效方》治天行一、二日者，麻黄一大两去节，以水四升煮去沫，取二升去滓，着米一匙及豉为稀粥，取强一升，先作熟汤浴淋头百余碗，然后服粥，浓覆取汗，于夜最佳。《千金方》：疗伤寒，雪煎以麻黄十斤去节，杏仁四升去两仁、尖、皮熬，大黄一斤十三两金色者，先以雪水五硕四斗，渍麻黄于东向灶釜中，三宿后纳大黄搅令调，以桑薪煮之，得二硕汁，去滓，复纳釜中，又捣杏仁纳汁中，复煮之，可余六、七斗，绞去滓，置铜器中。更以雪水三斗合煎，令得二斗四升，药成，丸如弹子。有病者，以沸白汤五合，研一丸入汤中，适寒温服之，立汗出；若不愈者，复服一丸，封药勿令泄也。

　　雷公云：凡使，去节并沫，若不尽，服之令人闷。用夹刀剪去节并头，槐砧上用铜刀细锉，煎三、四十沸，竹片掠去上沫尽，漉出，晒干用之。伤寒类要张仲景《伤寒论》云：黄胆病，以麻黄醇酒汤主之。麻黄一把去节，绵裹，以美酒五升，煮取半升，去滓，顿服。又治伤寒表热发疸，宜汗之则愈，冬月用酒，春宜用水煮之良。子母秘录治产后腹痛及血下不尽。麻黄去节杵末，酒服方寸匕，一日二、三服，血下尽即止。泽兰汤服亦妙。

　　衍义曰：麻黄，出郑州者佳，剪去节，半两，以蜜一匙匕同炒，良久，以水半升煎，俟沸，去上沫，再煎，去三分之一，不用滓。病疮 倒 黑者，乘热尽服之，避风，伺其疮复出。一法用无灰酒煎。但小儿不能饮酒者难服，然其效更速。以此知此药入表也。

　　卷第八

　　通草

　　通草　味辛、甘，平，无毒。主去恶虫，除脾胃寒热，通利九窍、血脉关节，令人不忘，疗脾疸，常欲眠，心烦，哕出音声，疗耳聋，散痈肿、诸结不消，及金疮恶疮，鼠 ， 折，（音瓮）鼻息肉，堕胎，去三虫。一名附支，一名丁翁。生石城山谷及山阳。正月采枝，阴干。

　　陶隐居云：今出近道。绕树藤生，汁白。茎有细孔，两头皆通。含一头吹之，则气出彼头者良。或云即 （音福）藤茎。唐本注云：此物大者径三寸，每节有二、三枝，枝头有五叶。

　　其子长三、四寸，核黑穣白，食之甘美。南人谓为燕 （芳服切），或名乌 今言 藤， 、声相近尔。臣禹锡等谨按药性论云：木通，臣，微寒，一名王翁万年。主治五淋，利小便，开关格，治人多睡，主水肿浮大，除烦热。用根治项下瘤瘿。孟诜云：燕 子，平。浓肠胃，令人能食，下三焦，除恶气。和子食之更好。江北人多不识，江南人多食。又，续五脏断绝气，使语声足气，通十二经脉。其茎名通草，食之通利诸经脉拥不通之气，北人但识通草，不委子之功。其皮不堪食。陈士良云：燕 子，寒，无毒。主胃口热闭，反胃不下食，除三焦客热。此是木通，实名桴 子，茎名木通。主理风热淋疾，小便数急疼，小腹虚满。宜煎汤并葱食之，有效，野生。日华子云：木通，安心除烦，止渴退热，治健忘，明耳目，治鼻寒，通小肠，下水，破积聚血块，排脓，治疮疖，止痛，催生下胞，女人血闭，月候不匀，天行时疾，头痛目眩，赢劣，乳结及下乳。子名 子，七、八月采。陈藏器云：通脱木，无毒。花上粉，主诸虫疮，野鸡病，取粉纳疮中。生山侧，叶似蓖麻，心中有瓤，轻白可爱。

　　女工取以饰物。《尔雅》云：离南，活脱也。一本云：药草，生江南，主虫病，今俗亦名通草。

　　图经曰：通草，生石城山谷及山阳，今泽、潞、汉中、江淮、湖南州郡亦有之。生作藤蔓，大如指，其茎秆大者径三寸。每节有二、三枝，枝头出五叶，颇类石苇，又似芍药，三叶相对。

　　夏秋开紫花，亦有白花者。结实如小木瓜，核黑瓤白，食之甘美。南人谓之燕 ，亦云乌，正月、二月采枝，阴干用。或以为葡萄苗，非也。今人谓之木通，而俗间所谓通草，乃通脱木也。此木生山侧，叶如蓖麻，心空中有瓤，轻白可爱，女工取以饰物。《尔雅》云：离南，活（音脱）。释云：离南，草也。一名活 。《山海经》又名寇脱，生江南，高丈许，大叶似荷而肥，茎中有瓤正白者是也。又名倚商，主蛊毒。其花上粉，主诸虫 恶疮痔疾，取粉纳疮中。《正元广利方》疗瘰 ，及李绛兵部疗胸伏气攻胃咽不散方中，并用之。今京师园圃间亦有种莳者。又按：张氏《燕吴行役记》：扬州大仪甘泉东院两廊前有通草，其形如椿，少叶，子垂梢际，如苦楝。与今所说殊别，不知是木通邪？通脱邪？或别是一种也。古方所用通草，皆今之木通，通脱稀有使者。近世医家多用利小便。南人或以蜜煎作果食之甚美，兼解诸药毒。

　　陈藏器云：本功外，子味甘，利大小便，宣通去烦热，食之令人心宽，止渴下气，江东人呼为畜子，江西人呼为拿子，如算袋，穣黄子黑，食之当去其皮。苏云色白、乃猴 也。海药云：谨按《徐表南州记》云：生广州山谷。味温，平。主诸 疮，喉咙痛及喉痹，并宜煎服之，磨亦得急即含之。食疗云：煮饮之，通妇人血气。浓煎三、五盏即便通。又除寒热不通之气，消鼠 ，金疮， 折，煮汁酿酒妙。

　　卷第八

　　芍药

　　芍药　味苦、酸，平、微寒，有小毒。主邪气腹痛，除血痹，破坚积，寒热疝瘕，止痛，利小便，益气，通顺血脉，缓中，散恶血，逐贼血，去水气，利膀胱、大小肠，消痈肿，时行寒热，中恶，腹痛、腰痛。一名白木，一名余容，一名犁食，一名解仓，一名 。生中岳川谷及丘陵。二月、八月采根，曝干。

　　（须丸为之使。臣禹锡等谨按别本作雷丸，恶石斛、芒硝，畏硝石、鳖甲、小蓟，反藜芦。）

　　陶隐居云：今出白山、蒋山、茅山最好，白而长大。余处亦有而多赤，赤者小利，俗方以止痛，乃不减当归。道家亦服食之，又煮石用之。今按别本注云：此有两种：赤者利小便下气。白者止痛散血。其花亦有红、白二色。臣禹锡等谨按吴氏云：芍药，神农：苦。桐君：甘，无毒。歧伯：咸。季氏：小寒。雷公：酸。药性论云：芍药，臣。能治肺邪气，腹中痛，血气积聚，通宣脏腑拥气，治邪痛败血，主时疾骨热，强五脏，补肾气，治心腹坚胀，妇人血闭不通，消瘀血，能蚀脓。日华子云：治风补劳，主女人一切病，并产前后诸疾，通月水，退热除烦，益气，天行热疾，瘟瘴惊狂，妇人血晕，及肠风泻血，痔 ，发背疮疥，头痛，明目，目赤 肉。赤色者多补气，白者治血，此便芍药花根。海、盐、杭、越俱好。

　　图经曰：芍药，生中岳川谷及丘陵，今处处有之，淮南者胜。春生红芽作丛，茎上三枝五叶，似牡丹而狭长，高一、二尺。夏开花，有红、白、紫数种，子似牡丹子而小。秋时采根，根亦有赤白二色。崔豹《古今注》云：芍药有二种：有草芍药、木芍药。木者花大而色深，俗呼为牡丹，非也。又云：牛亨问曰：将离相别，赠以芍药，何也？答曰：芍药一名何离，故相赠。犹相招召，赠以文无，文无一名当归；欲忘人之忧，则赠以丹棘，丹棘一免忘忧，使忘忧也；欲蠲人之忿，则赠以青裳，青裳一名合欢，赠之使忘忿也。张仲景治伤寒，汤多用芍药，以其主寒热，利小便故也。古人亦有单服食者。

　　安期生服炼法云：芍药二种：一者金芍药；二者木芍药。救病用金芍药，色白多脂肉；木芍药色紫，瘦多脉。若取，审看勿令差错。若欲服饵，采得净刮去皮，以东流水煮百沸，出阴干。停三日，又于木甑内蒸之，上覆以净黄土，一日夜熟，出阴干，捣末。以麦饮或酒服三钱匕，日三。满三百日，可以登岭。绝谷不饥。《正元广利方》治妇女赤白下，年月深久不瘥者，取白芍药三大两，并干姜半大两，细锉，熬令黄，捣下筛，空肚和饮汁服二钱匕，日再，佳。又金创血不止而痛者，亦单捣白芍药末，敷上即止，良验。

