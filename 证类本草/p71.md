<!-- { "loadSidebar": true } -->
　　唐本注：益好血。雷公云：凡采得后，于日中晒干，以竹刀刮上粗皮并头土了，锉之，将蜜水拌蒸，从巳至未，晒干用之。经验后方：治风毒，骨髓疼痛。芍药二分，虎骨一两，炙为末，夹绢袋盛，酒三升渍五日，每服三合，日三服。博济方：治五淋。赤芍药一两，槟榔一个，面裹煨为末，每服一钱匕，水一盏，煎七分，空心服。广利方：治金疮血不止，痛。白芍药一两，熬令黄，杵令细为散。酒或米饮下二钱并得，初三服，渐加。初虞世：治咯血衄血。白芍药一两，犀角末一分，为末。新水服一钱匕，血止为限。别说云：谨按《本经》：芍药生丘陵川谷，今世所用者，多是人家种植。欲其花叶肥大，必加粪壤，每岁八、九月取其根分削，因利以为药，遂曝干货卖，今淮南真阳尤多。药家见其肥大，而不知香味绝不佳，故人药不可责其效。今考，用宜根据《本经》所说，川谷丘陵有生者为胜尔。

　　衍义曰：芍药，全用根，其品亦多，须用花红而单叶，山中者为佳。花叶多即根虚。然其根多赤色，其味涩苦，或有色白粗肥者益好。余如《经》。然血虚寒人，禁此一物。古人有言曰：减芍药以避中寒。诚不可忽。

　　卷第八

　　蠡（音礼）实

　　蠡（音礼）实　味甘，平、温，无毒。主皮肤寒热，胃中热气，风寒湿痹，坚筋骨，令人嗜食，止心烦满，利大小便，长肌肤肥大。久服轻身。

　　花、叶

　　 去白虫，疗喉痹，多服令人溏泄。一名荔实，一名剧草，一名三坚，一名豕首。生陶隐居云：方药不复用，俗无识者。天名精亦名豕首也。唐本注云：此即马蔺子也。《月令》云：荔挺出。郑注云：荔，马薤也。《说文》云：荔，似蒲根，可为刷。《通俗文》一名马蔺。《本经》一名荔实子。疗金疮血内流，痈肿等病，有效。臣禹锡等谨按蜀经云：蠡实，寒。日华子云：马蔺，治妇人血气烦闷，产后血运并经脉不止，崩中，带下，消一切疮疖肿毒，止鼻洪吐血，通小肠，消酒毒，治黄病，敷蛇虫咬，杀蕈毒。亦可菜蔬食，茎、叶同用。

　　图经曰：蠡实，马蔺子也，北人音讹，呼为马楝子。生河东川谷，今陕西诸郡及鼎、澧州亦有之，近京尤多。叶似薤而长浓，三月开紫碧花，五月结实作角子。如麻大而赤色有棱，根细长，通黄色，人取以为刷。三月采花，五月采实，并阴干用。谨按《颜氏家训》云：《月令》曰荔挺出。郑康成云：荔挺，马薤也。《易统验玄图》云：荔挺不出，则国多少灾。《说文》云：荔似蒲而小，根可为刷。《广雅》云：马薤，荔也。蔡邕、高诱皆云：荔以挺出，然则郑以荔挺为名，误矣。此物河北平泽率生之，江东颇多，种于阶庭，但呼为旱蒲，故不诚马薤。讲礼者，乃以为马苋，且马苋亦名豚耳，俗曰马齿者是也。其花、实皆入药。《列仙传》：寇先生者，宋人也，好种荔，食其葩实焉。今山人亦单服其实，去大温，益下，甚有奇效。崔元亮治喉痹肿痛，取荔花、皮、根，共十二分，以水一升，煮取六合，去滓含之，细细咽汁，瘥止。

　　外台秘要：治睡死者。杵蠡实根一握，水绞取汁，稍稍咽之，口噤灌之。又方：治喉痹，咽喉喘息不通，须臾欲绝，神验。以根、叶二两，水一升半，煮取一盏，去滓，细细吃，立通。

　　千金方：治中蛊下血如鸡肝出，其余四脏悉坏，唯心未毁，或鼻破待死。取马蔺根末，水服方寸匕，随吐则出，极神。此苗似葛蔓绿紫，生子似橘子。肘后方：治面及鼻病酒 。以马蔺子用六月六日面熬令黄，各等分为末，空心米饮服方寸匕。如无六月六日面，用常面或牛骨灰等分亦得。又方：治水痢白病。以马蔺子、干姜、黄连各等分为散，熟煮汤，取一合许，和二方寸匕，入腹即断。冷热皆治，常用神效。不得轻之。忌猪肉、冷水。

　　衍义曰：蠡实，陶隐居云：方药不复用，俗无识者。《本经》诸家所注不相应，若果是马蔺，则日华子不当更言亦可为菜蔬食。盖马蔺，其叶马、牛皆不食，为才出土叶已硬，况又无味，岂可更堪人食也。今不敢以蠡实为马蔺子，更俟博识者。

　　卷第八

　　瞿（音劬）麦

　　瞿（音劬）麦　味苦、辛，寒，无毒。主关格诸癃结，小便不通，出刺，决痈肿，明目去翳，破胎堕子，下闭血，养肾气，逐膀胱邪逆，止霍乱，长毛发。一名巨句麦，一名大菊，一名大蓝。生泰山川谷。立秋采实，阴干。（ 草、牡丹为之使，恶螵蛸。）

　　陶隐居云：今出近道。一茎生细叶，花红紫赤可爱，合子、叶刈取之，子颇似麦，故名瞿麦。此类乃有两种：一种微大，花边有叉桠，未知何者是？今市人皆用小者。复一种叶广相似而有毛，花晚而甚赤。按《经》云：采实。中子至细，燥熟便脱尽。今市人唯合茎、叶用，而实正空壳无复子尔。臣禹锡等谨按药性论云：瞿麦，臣，味甘。主五淋。日华子云：瞿麦，催生，又名杜母草、燕麦、 麦，又云石竹。叶治痔 并泻血，作汤粥食并得。子治月经不通，破血块，排脓。叶治小儿蛔虫，痔疾煎汤服。丹石药发并眼目肿痛及肿毒，捣敷。治浸淫疮并妇人阴疮。

　　图经曰：瞿麦，生泰山川谷，今处处有之。苗高一尺以来，叶尖小，青色，根紫黑色，形如细蔓菁。花红紫赤色，亦似映山红。二月至五月开。七月结实作穗，子颇似麦，故以名之。立秋后合子、叶收采阴干用。河阳河中府出者，苗可用。淮甸出者根细，村民取作刷帚。《尔雅》谓之大菊。《广雅》谓之茈萎是也。古今方通心经、利小肠为最要。张仲景治小便不利，有水气，栝蒌瞿麦丸主之。栝蒌根二两，大附子一个，茯苓、山芋各三两，瞿麦一分，五物杵末，蜜丸如梧子大，一服三丸，日三。未知，益至七、八丸。以小便利，腹中温为知也。

　　雷公云：凡使，只用蕊壳，不用茎、叶。若一时使，即空心令人气咽，小便不禁。凡欲用，又方：治石淋。取子酒服方寸匕，一、二日当下石。千金方：治产经数日不出，或子死腹中，母欲死。

　　以瞿麦煮浓汁服之。梅师方：治竹木刺入肉中不出。瞿麦为末，水服方寸匕。或煮瞿麦汁饮之。日三。《千金》同。崔氏治鱼脐疮毒肿，烧灰和油敷于肿上，甚佳。

　　衍义曰：瞿麦，八正散用瞿麦，今人为至要药。若心经虽有热而小肠虚者服之，则心热未退，而小肠别作病矣。料其意者，不过为心与小肠为传送，故用此入小肠药。按《经》，瞿麦并不治心热。若心无大热，则当止治其心，若或制之不尽，须当求其属以衰之。用八正散者，其意如此。

　　卷第八

　　玄参

　　玄参　味苦、咸，微寒，无毒。主腹中寒热积聚，女子产乳余疾，补肾气，令人目明，主暴中风，伤寒身热，支满狂邪，忽忽不知人，温疟洒洒，血瘕，下寒血，除胸中气，下水，止烦渴，散颈下核，痈肿，心腹痛，坚症，定五脏。久服补虚，明目，强阴益精。一名重台，一名玄台，一名鹿肠，一名正马，一名咸，一名端。生河间川谷及冤句。三月、四月采根，曝干。（恶黄 、干姜、大枣、山茱萸，反藜芦。）

　　陶隐居云：今出近道，处处有。茎似人参而长大。根甚黑，亦微香，道家时用，亦以合香。

　　唐本注云：玄参根苗并臭，茎亦不似人参，陶云道家亦以合香，未见其理也。今注详此药，茎方大，高四、五尺，紫赤色而有细毛。叶如掌大而尖长。根生青白，干即紫黑，新者润腻，合香用之。俗呼为馥草，酒渍饮之，疗诸毒鼠 。陶云似人参茎，唐本注言根苗并臭，盖未深识尔。臣禹锡等谨按药性论云：玄参，使，一名逐马，味苦。能治暴结热，主热风头痛，伤寒劳复，散瘤瘿瘰疠。日华子云：治头风，热毒游风，补虚劳损，心惊烦躁劣乏，骨蒸传尸邪气，止健忘，消肿毒。

　　图经曰：玄参，生河间及冤句，今处处有之。二月生苗。叶似脂麻，又如槐柳。细茎青紫色。

　　七月开花青碧色。八月结子黑色。亦有白花，茎方大，紫赤色而有细毛，有节若竹者，高五、六尺。叶如掌大而尖长如锯齿。其根尖长，生青白。干即紫黑，新者润腻。一根可生五、七枚，三月、八月、九月采曝干。或云蒸过日干。

　　陶隐居云：道家时用合香。今人有传其法酒瓶中，投白蜜渍，令瓶七、八分，紧封系头，安釜中，煮不住火，一伏时止火，候冷破瓶取出，再捣熟，如干，更用熟蜜和，瓷器盛，阴埋地中，旋取，使入龙脑搜，亦可以熏衣。

　　雷公云：凡采得后，须用蒲草重重相隔，入甑蒸两伏时后，出干晒。使用时，勿令犯铜，饵之后噎人喉，丧人目，拣去蒲草尽了，用之。经验方：治患劳人烧香法：用玄参一斤，甘松六两，为末，炼蜜一斤和匀，入瓷瓶内封闭，地中埋窨十日取出。更用灰末六两，更炼蜜六两，和令匀，入瓶内封，更窨五日取出。烧令其鼻中常闻其香，疾自愈。广利方治瘰 ，经年久不瘥。生玄参捣碎敷上，日二易之。

　　卷第八

　　秦艽（胶字）

　　秦艽（胶字）　味苦、辛，平、微温，无毒。主寒热邪气，寒湿风痹，肢节痛，下水，利小便，疗风无问久新，通身挛急。生飞乌山谷。二月、八月采根，曝干。（菖蒲为之使。）

　　陶隐居云：飞乌或者地名，今出甘松、龙洞、蚕陵，长大黄白色为佳。根皆作罗文相交，中多衔土，用之熟破除去。方家多作秦胶字，与独活疗风常用，道家不须尔。唐本注云：今出泾州、 州、歧州者良。本作札，或作纠，作胶。正作艽也。臣禹锡等谨按药性论云：秦艽，解米脂，人食谷不充悦，畏牛乳。点服之，利大小便。瘥五种黄病，解酒毒，去头风。萧炳云：《本经》名秦瓜，世人以疗酒黄、黄胆大效。日华子云：味苦，冷。主传尸，骨蒸，治疳及时气。又名秦瓜，罗纹者佳。

