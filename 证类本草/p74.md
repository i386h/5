<!-- { "loadSidebar": true } -->
　　图经曰：茅根，生楚地山谷、田野，今处处有之。春生苗，布地如针，俗间谓之茅针，亦可啖，甚益小儿，夏生白花茸茸然，至秋而枯。其根至洁白，亦甚甘美，六月采根用，今人取茅针，挪以敷金疮，塞鼻洪，止暴下血及溺血者，殊效。刘禹锡《传信方》：疗痈肿有头，使必穴方，取茅锥一茎正尔，全煎十数沸，服之，立溃。若两茎即生两孔，或折断一枝为二，亦生两穴。白茅花，亦主金疮，止血。又有菅，亦茅类也。陆机《草木疏》云：菅似茅而滑无毛，根下五寸中有白粉者，柔韧宜为索，沤之尤善。其未沤者名野菅。《诗》所谓白茅菅兮是此也。入药与茅等。其屋苫茅经久者，主卒吐血。细锉三升，酒浸，煮服一升，良已。肘后方：疗热。取白茅根四升锉之，以水一斗五升，煮取五升，适冷暖饮之，日三服。又方：诸竹木刺在肉中不出。取白茅根烧末，脂膏和涂之。亦治因风致肿。

　　卷第八

　　紫菀

　　紫菀　味苦、辛，温，无毒。主咳逆上气，胸中寒热结气，去蛊毒，痿蹶，安五脏，疗咳唾脓血，止喘悸，五劳体虚，补不足，小儿惊痫。一名紫茜，一名青苑。生房陵山谷及真定、邯郸。二月、三月采根，阴干。款冬为之使，恶天雄、瞿麦、雷丸、远志，畏茵陈蒿。陶隐居云：近道处处有，生布地，花亦紫，本有白毛，根甚柔细。有白者名白菀，不复用。唐本注云：白菀即女菀也。疗体与紫菀同。无紫菀时亦用白菀。陶云不复用，或者未悉。臣禹锡等谨按药性论云：紫菀，臣，味苦，平。能治尸疰，补虚，下气及胸胁逆气，治百邪鬼魅，劳气虚热。日华子云：调中及肺痿吐血，消痰止渴，润肌肤，添骨髓。形似重台，根作节，紫色，润软者佳。

　　图经曰：紫菀，生房陵山谷及真定、邯郸，今耀、成、泗、寿、台、孟州，兴国军皆有之。

　　三月内布地生苗叶，其叶三、四相连，五月、六月内开黄、紫、白花，结黑子。本有白毛，根甚柔细。二月、三月内取根阴干用。又有一种白者名白菀。苏恭云：白菀即女菀也。疗体并同，无紫菀时，亦可通用。女菀下自有条，今人亦稀用。《古今传信方》：用之最要，近医疗久嗽不瘥，此方甚佳。紫菀去芦头、款冬花各一两，百部半两，三物捣罗为散，每服三钱匕。生姜三片，乌梅一个，同煎汤调下，食后、欲卧各一服。

　　唐本余：治气喘，阴痿。雷公云：凡使，先去髭，有白如练色者，号曰羊须草，自然不同。

　　采得后，去头土了，用东流水淘洗令净，用蜜浸一宿。至明于火上焙干用。凡修一两，用蜜二分。千金方：治妇人卒不得小便。紫菀末，以井花水服三撮，便通。小便血，服五撮立止。斗门方治缠喉风，喉闭饮食不通欲死者。用返魂草根一茎，净洗纳入喉中，待取恶涎出即瘥，神效。更以马牙硝津咽之，即绝根本。一名紫菀，又南中呼为液牵牛是也。

　　衍义曰：紫菀，用根。其根柔细，紫色，益肺气，《经》具言之。《唐本》注言无紫菀时，亦用白菀。白菀即女菀也。今本草无白菀之名，盖唐修本草时已删去。

　　卷第八

　　紫草

　　紫草　味苦，寒，无毒。主心腹邪气，五疸，补中益气，利九窍，通水道，疗腹肿胀满痛。

　　以合膏，疗小儿疮及面 （侧加切）。一名紫丹，一名紫 （衰老反）。生砀山山谷及楚地。

　　三月采根，阴干。陶隐居云：今出襄阳，多从南阳、新野来。彼人种之，即是今染紫者，方药家都不复用。《博物志》云：平氏阳山紫草特好。魏国以染色，殊黑。比年东山亦种，色小浅于北者。唐本注云：紫草，所在皆有。《尔雅》云：一名藐。苗似兰香，茎赤节青，花紫白色，而实白。臣禹锡等谨按广雅云：紫草，一名茈 。药性论云：紫草亦可单用。味甘，平。能治恶疮 癣。

　　图经曰：紫草，生砀山山谷及楚地，今处处有之，人家园圃中或种莳，其根所以染紫也。

　　《尔雅》谓之藐，《广雅》谓之茈 。苗似兰香，茎赤节青。二月有花，紫白色，秋实白，三月采根，阴干。古方稀见使。今医家多用治伤寒时疾，发疮疹不出者，以此作药，使其发出。

　　韦宙《独行方》：治豌豆疮，煮紫草汤饮。后人相承用之，其效尤速。

　　雷公云：凡使，须用蜡水蒸之，待水干，取去头并两畔髭，细锉用。每修事紫草一斤，用蜡三两，于铛中熔，熔尽，便投蜡水作汤用。圣惠方：治恶虫咬人，用紫草油涂之。又方：治卒小便淋沥痛。用紫草一两，捣罗为散，每于食前，以井花水调下二钱匕。《产宝》治淋涩。《产后》同。经验后方：治婴儿童子患疹豆疾。用紫草二两细锉，以百沸汤一大盏泡，便以物合定，勿令气漏，放如人体温，量儿大小，服半合至一合，服此疮虽出，亦当轻减。

　　卷第八

　　前胡

　　前胡　味苦，微寒，无毒。主疗痰满，胸胁中痞，心腹结气，风头痛，去痰实，下气。治伤寒寒热，推陈致新，明目，益精。二月、八月采根，曝干。（半夏为之使，恶皂荚，畏藜芦。）

　　陶隐居云：前胡，似茈胡而柔软，为疗殆欲同，而《本经》上品有茈胡而无此，晚来医乃用之。亦有畏恶，明畏恶非尽出《本经》也。此近道皆有，生下湿地，出吴兴者为胜。臣禹锡等谨按药性论云：前胡，使，味甘、辛。能去热实，下气。主时气内外俱热。单煮服佳。

　　日华子云：治一切劳，下一切气，止嗽，破症结，开胃下食，通五脏，主霍乱转筋，骨节烦闷，反胃呕逆，气喘，安胎，小儿一切疳气。越、衢、婺、睦等处皆好。七、八月采。外黑里白。

　　图经曰：前胡，旧不着所出州土，今陕西、梁、汉、江淮、荆襄州郡及相州、孟州皆有之。

　　春生苗，青白色，似斜蒿。初出时有白芽，长三、四寸，味甚香美，又似芸蒿。七月内开白花，与葱花相类。八月结实。根细，青紫色。二月、八月采，曝干。今 延将来者，大与柴胡相似。但柴胡赤色而脆，前胡黄而软不同耳。一说，今诸方所用前胡皆不同。京师北地者，色黄白，枯脆，绝无气味。江东乃有三、四种，一种类当归，皮斑黑，肌黄而脂润，气味浓烈。一种色理黄白，似人参而细短，香味都微。又有如草乌头，肤黑而坚，有两、三歧为一本者，食之亦戟人咽喉。中破以姜汁渍，捣服之，甚下膈，解痰实。然皆非前胡也。今最上者出吴中。又寿春生者，皆类柴胡而大。气芳烈，味亦浓苦，疗痰下气最要，都胜诸道者。

　　雷公云：凡使，勿用野蒿根，缘真似前胡，只是味粗酸。若误用，令人胃反不受食。若是前胡，味甘、微苦。凡修事，先用刀刮上苍黑皮并髭土了，细锉，用甜竹沥浸令润，于日中晒干用之。外台秘要：治小儿夜啼。前胡捣筛，蜜丸如小豆。日服一丸，熟水下，至五、六丸，以瘥为度。

　　卷第八

　　败酱

　　败酱　味苦、咸，平、微寒，无毒。主暴热火疮赤气，疥瘙，疽痔，马鞍热气，除痈肿，浮肿，结热，风痹不足，产后疾痛。一名鹿肠，一名鹿首，一名马草，一名泽败。生江夏川谷。八月采根，曝干。

　　陶隐居云：出近道，叶似 ，根形似茈胡，气如败豆酱，故以为名。唐本注云：此药不出近道，多生岗岭间。叶似水莨及薇衔，丛生，花黄根紫，作陈酱色，其叶殊不似 也。臣禹锡等谨按药性论云：鹿酱，臣，败酱是也。味辛、苦，微寒。治毒风 痹，主破多年凝血，能化脓为水及产后诸病，止腹痛，余疹烦渴。日华子云：味酸。治赤眼障膜， 肉， 耳，血气心腹痛，破症结，产前后诸疾，催生落胞，血晕，排脓，补 ，鼻洪，吐血，赤白带下，疮痍疥癣，丹毒。又名酸益。七、八、十月采。

　　图经曰：败酱，生江夏川谷，今江东亦有之，多生岗岭间。叶似水莨及薇衔，丛生，花黄根紫色，似柴胡，作陈败豆酱气，故以为名。八月采根，曝干用。张仲景治腹痈，腹有脓者。薏苡仁附子败酱汤：薏苡仁十分，附子二分，败酱五分，三物捣为末，取方寸匕，以水二升，煎取一升，顿服之。小盒饭下，愈。

　　雷公云：凡使，收得后便粗杵，入甘草叶相拌对蒸，从巳至未，出，焙干，去甘草叶，取用。杨氏产乳：治蠼 尿绕腰者。煎败酱汁涂之，瘥。

　　卷第八

　　白藓

　　白藓　味苦、咸，寒，无毒。主头风，黄胆，咳逆，淋沥，女子阴中肿痛，湿痹死肌，不可屈伸，起止行步，疗四肢不安，时行腹中大热饮水，欲走大呼，小儿惊痫，妇人产后余痛。

　　生上谷川谷及冤句。四月、五月采根，阴干。（恶螵蛸、桔梗、茯苓、萆 。）

　　陶隐居云：近道处处有，以蜀中者为良。俗呼为白羊藓（音仙），气息正似羊膻，或名白膻。

　　唐本注云：此药叶似茱萸，苗高尺余，根皮白而心实，花紫白色。根宜二月采。若四月、五月采，便虚恶也。臣禹锡等谨按药性论云：白藓皮，臣。治一切热毒风，恶风，风疮疥癣赤烂，眉发脱脆，皮肌急，壮热恶寒，主解热黄、酒黄、急黄、谷黄、劳黄等良。日华子云：通关节，利九窍及血脉，并一切风痹，筋骨弱乏，通小肠水气，天行时疾，头痛眼疼。根皮良。花功用同上，亦可作菜食。又名金雀儿椒。

　　图经曰：白藓，生上谷川谷及冤句，今河中、江宁府、滁州、润州亦有之。苗高尺余，茎青，叶稍白如槐，亦似茱萸。四月开花淡紫色，似小蜀葵。根似蔓菁，皮黄白而心实。四月、五月采根，阴干用。又云：宜二月采，差晚则虚恶也。其气息都似羊膻，故俗呼为白羊鲜，又名地羊膻，又名金爵儿椒。其苗，山人以为菜茹。葛洪治鼠 已有口，脓血出者，白藓皮煮汁服一升，当吐鼠子乃愈。李《兵部手集方》：疗肺嗽，有白藓皮汤方，甚妙。

　　卷第八

　　酸浆

　　酸浆　味酸，平、寒，无毒。主热烦满，定志益气，利水道，产难吞其实立产。一名醋浆。

　　生荆楚川泽及人家田园中。五月采，阴干。陶隐居云：处处人家多有。叶亦可食，子作房，房中有子，如梅李大，皆黄赤色。小儿食之能除热，亦主黄病，多效。臣禹锡等谨按蜀本云：根如菹芹，白色，绝苦。捣其汁治黄病，多效。尔雅云： ，寒浆。注：今酸浆草，江东人呼曰苦 。

　　图经曰：酸浆，生荆楚川泽及人家田园中，今处处有之。苗似水茄而小，叶亦可食。实作房如囊，囊中有子，如梅李大，皆赤黄色。小儿食之尤有益。可除热。根似菹芹，色白，绝苦。

