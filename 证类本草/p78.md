<!-- { "loadSidebar": true } -->
　　，菟瓜。郭璞注云：似土瓜。而土瓜自谓之 （与睽同）菇（与姑同），又名钩菇，盖菟瓜别是一种也。又云：芴（音物），菲，亦谓之土瓜，自别是一物。《诗》所谓采葑采菲者，非此土瓜也。大凡物有异类，同名甚多，不可不辨也。葛氏疗面上痱瘰子用之，仍得光润皮急。以土瓜根捣筛，浆水匀和，入夜先浆水洗面敷药，旦复洗之。百日光华射人。小儿四岁发黄。生捣绞汁三合与饮，不过三饮已。

　　圣惠方：治黑疸多死，宜急治。用瓜根一斤，捣绞汁六合，顿服。当有黄水随小便出。

　　如未出，更服之。外台秘要：治蛊。土瓜根大如拇指，长三寸，切。以酒半升渍一宿，一服，当吐下。肘后方：治黄胆变成黑疸，医所不能治。土瓜根汁，顿服一小升。平旦服食后须病汗，当小便出，愈。不尔，再服。又方：治小便不通及关格方：生土瓜根捣取汁，以少水解之筒中，吹下部取通。产书下乳汁。土瓜根为末，酒服一钱，一日三次。

　　衍义曰：王瓜，体如栝蒌，其壳径寸。一种长二寸许，上微圆，下尖长，七、八月间熟，红赤色。壳中子如螳螂头者。今人又谓之赤雹子，其根即土瓜根也。于细根上又生淡黄根，三、五相连，如大指许。根与子两用。红子同白土子治头风。

　　卷第九

　　地榆

　　地榆　味苦、甘、酸，微寒，无毒。主妇人乳 痛，七伤，带下病，止痛，除恶肉，止汗，疗金疮，止脓血，诸 恶疮，热疮，消酒，除消渴，补绝伤，产后内塞，可作金疮膏。生桐柏及冤句山谷。二月、八月采根，曝干。（得发良，恶麦门冬。）

　　陶隐居云：今近道处处有，叶似榆而长，初生布地，而花、子紫黑色如豉，故名玉豉。

　　一茎长直上，根亦入酿酒。道方烧作灰，能烂石也。乏茗时用叶作饮亦好。今按别本注云：今人止冷热痢及疳痢，热极，效。臣禹锡等谨按药性论云：地榆，味苦，平。能治产后余瘀，疹痛，七伤，治金疮，止血痢，蚀脓。萧炳云：今方用共樗皮同疗赤白痢。日华子云：排脓，止吐血，鼻洪，月经不止，血崩，产前后诸血疾，赤白痢并水泻，浓煎止肠风。但是平原川泽皆有，独茎，花紫，七、八月采。

　　图经曰：地榆，生桐柏及冤句山谷，今处处有之。宿根，三月内生苗，初生布地，茎直，高三、四尺，对分出叶。

　　叶似榆少狭，细长作锯齿状，青色。七月开花如椹子，紫黑色。根外黑里红，似柳根。二月、八月采，曝干。叶不用，山人乏茗时，采此叶作饮亦好。古断下方鼠尾草各三两，水二升，煮半，顿服。不断，水渍屋尘，饮一小杯投之。不过重作，乃愈。小儿疳痢，亦单煮汁如饴糖与服，便已。又捣新根取汁饮，兼以渍疮，良。崔元亮《海上方》：赤白下骨立者，地榆一斤，水三升，煮取一升半，去滓再煎如稠饧，绞滤，空腹服三合，日再。

　　唐本注云：主带下十二病。《孔氏音义》云：一曰多赤，二曰多白，三曰月水不通，四曰阴蚀，五曰子脏坚，六曰子门僻，七曰合阴阳患痛，八曰小腹寒痛，九曰子门闭，十曰子宫冷，十一曰梦与鬼交，十二曰五脏不定。用叶作饮代茶，甚解热。圣惠方：治妇人漏下赤白不止，令人黄瘦虚竭。以地榆三两细锉，米醋一升，煮十余沸，去滓。食前稍热服一合，亦治吐血。千金翼：伐指逆肿。单煮地榆作汤渍之，半日愈。肘后方：部虎、犬咬人。地榆根末，服方寸匕，日一、二服、敷疮尤佳。葛氏毒蛇螫人。捣地榆根，绞取汁饮，兼以渍疮。梅师方：治 犬咬人。煮地榆饮之，兼末敷疮上，服方寸匕，日三服，忌酒。若治疮已瘥者。捣生韭汁，饮之一、二升。齐民要术：地榆汁酿酒。治风痹，补脑。三洞要录地榆草锉一升，稻米一升，白玉屑一升，三物取白露汁二升，置铜器中煮米熟，绞取汁。玉屑化为水，名曰玉液。以药醴中，所谓神玉浆也。

　　衍义曰：地榆，性沉寒。入下焦，热血痢则可用。若虚寒人及水泻白痢，即未可轻使。

　　卷第九

　　大小蓟根

　　大小蓟根　味甘，温，主养精保血。大蓟主女子赤白沃，安胎，止吐血，衄鼻，令人肥健。

　　五月采。

　　陶隐居云：大蓟是虎蓟，小蓟是猫蓟，叶并多刺相似。田野甚多，方药不复用，是贱之故。

　　猫蓟也。大蓟生山谷，根疗痈肿，小蓟生平泽，俱能破血，小蓟不能消肿也。今按陈藏器本草云：小蓟破宿血，止新血，暴下血，血痢，金疮出血，呕血等，绞取汁温服。作煎和糖，合金疮，及蜘蛛、蛇、蝎毒，服之亦佳。臣禹锡等谨按药性论云：大蓟亦可单用，味苦，平。

　　止崩中血下。生取根捣绞汁，服半升许，多立定。日华子云：小蓟根，凉，无毒。治热毒风，并胸膈烦闷，开胃下食，退热，补虚损。苗，去烦热，生研汁服。小蓟力微，只可退热，不似大蓟能补养下气。又云大蓟叶，凉。治肠痈，腹脏瘀血，血晕，扑损，可生研，酒并小便任服。恶疮疥癣，盐研敷。又名刺蓟、山牛蒡。

　　图经曰：小蓟根，《本经》不着所出州土，今处处有之。俗名青刺蓟。苗高尺余，叶多刺，心中出花头，如红蓝花而青紫色，北人呼为千针草。当二月苗初生二、三寸时，并根作茹，食之甚美。四月采苗，九月采根，并阴干入药，亦生捣根绞汁饮。以止吐血，衄血，下血，皆验。大蓟根，苗与此相似，但肥大耳。而功力有殊，破血之外，亦疗痈肿。小蓟专主血疾。

　　陈藏器云：蓟门以蓟为名，北方者胜也。食疗云小蓟根，主养气。取生根、叶，捣取自然汁，服一盏立佳。又，取叶煮食之，除风热。根主崩中。又，女子月候伤过，捣汁半升服之。金夏月热，烦闷不止，捣叶取汁半升，服之立瘥。圣惠方：治心热吐血，口干。用刺蓟叶及根，捣绞取汁。每服一小盏，顿服。又方：乳石发动，壅热心闷，吐血。以下通。小蓟一把，水二煮取一升，去滓分服。曾有人阴冷，渐渐冷气入阴囊，肿满恐死，夜疼闷不得眠。煮大蓟根汁服，立瘥。梅师方：治卒吐血及泻鲜血。取小蓟叶捣绞取汁，温服。简要济众治九窍出血。以刺蓟一握绞取汁，以酒半盏调和，顿服之。如汁，只捣干者为末，冷水调三钱匕。又方：治小儿浸淫疮，疼痛不可忍，发寒热。刺蓟末，新水调敷疮上，干即易之。

　　衍义曰：大、小蓟，皆相似，花如髻。但大蓟高三、四尺，叶皱。小蓟高一尺许，叶不皱，以此为异。小蓟，山野人取为蔬，甚适用。虽有微芒，亦不能害人。

　　卷第九

　　海藻

　　海藻　味苦、咸，寒，无毒。主瘿瘤气，颈下核，破散结气，痈肿，症瘕坚气，腹中上下鸣，下十二水肿，疗皮间积聚，暴溃，留气热结，利小便。一名落首，一名 。生东海池泽。

　　七月七日采，曝干。（反甘草。）

　　陶隐居云：生海岛上，黑色如乱发而大少许，叶大都似藻叶。又有石帆，状如柏，疗石淋。

　　又有水松，状如松，疗溪毒。今按陈藏器本草云：此物有马尾者，大而有叶者。《本经》及注，海藻功状不分。马尾藻，生浅水，如短马尾，细黑色，用之当浸去咸。大叶藻，生深海中及新罗，叶如水藻而大。《本经》云：主结气瘿瘤是也。尔雅云：纶（音 ）似纶，组似组，正为二藻也。海人取大叶藻，正在深海底，以绳系腰没水下刈得，旋系绳上。五月以后，当有大鱼伤人，不可取也。臣禹锡等谨按尔雅云： ，海藻。注：药草也。一名海萝。如乱发，生海中。药性论云：海藻，臣，味咸，有小毒。主辟百邪鬼魅，治气疾急满，疗疝气下坠疼痛，核肿，去腹中雷鸣，幽幽作声。孟诜云：海藻，主起男子阴气，常食之，消男子溃疾。南方人多食之，传于北人，北人食之倍生诸病，更不宜矣。陈藏器云：马藻，大寒。

　　敷小儿赤白游，疹火焱热疮。捣绞汁服，去暴热，热痢，止渴。生水上，如马齿相连。

　　又云石帆，高尺余，根如漆，上渐软，作交罗纹，生海底。煮汁服，主妇人血结，月闭，石淋。又丰茸食之，主水肿，亦生海底。《吴都赋》云：石帆，水松是也。日华子云：石帆，平，无毒。紫色，梗大者如箸，见风渐硬，色如漆。多人饰作珊瑚装。

