<!-- { "loadSidebar": true } -->
　　他处并无，热痒而痛，大小便涩，出黄汁，食亦减，身面微肿。医作恶疮治，用鳗鲡鱼、松脂、黄丹之类。药涂上，疮愈热，痛愈甚。治不对，故如此。问之，此人嗜酒，贪淡，喜鱼蟹发风等物。急令用温水洗，拭去膏药。寻以马齿苋四两，烂研细，入青黛一两，再研匀，涂疮上，实时热减，痛痒皆去。仍服八正散，日三服，分败客热。每涂药，得一时久，药已干燥，又再涂新湿药。凡如此二日，减三分之一，五日减三分之二，自此二十日愈。既愈而问曰：此疮何缘至此？曰：中、下焦蓄风热毒瓦斯，若不出，当作肠痈内痔，仍常须禁酒及发风物。然不能禁酒，后果然患内痔。

　　卷第九

　　郁金

　　郁金　味辛、苦，寒，无毒。主血积下气，生肌止血，破恶血，血淋尿血，金疮。

　　唐本注云：此药苗似姜黄，花白质红，末秋出茎心，无实，根黄赤。取四畔子根，去皮火干之。生蜀地及西戎。马药用之，破血而补，胡人谓之马 。岭南者有实似小豆蔻，不堪啖。

　　（唐本先附）臣禹锡等谨按药性论云：郁金，单用亦可。治女人宿血气心痛，冷气结聚。温醋摩服之。亦啖马药，用治胀痛。

　　图经曰：郁金，《本经》不载所出州土，苏恭云：生蜀地及西戎，胡人主谓之马 ，今广南、江西州郡亦有之，然不及蜀中者佳。四月初生，苗似姜黄，花白质红，末秋出茎心，无实。

　　根黄赤，取四畔子根，去皮火干之。古方稀用。今小儿方及马医多用之。谨按许慎《说文解字》云：郁，芳草也。十叶为贯，百二十贯筑以煮之为郁。郁，今郁林郡也。木部中品有郁金香，云生大秦国。二月、三月有花，状如红蓝，其花即香也。陈氏云：为百草之英，既云百草之英，乃是草类。又与此同名，而在木部，非也。今人不复用，亦无辨之者，故但附于此耳。

　　经验方：治尿血不定。以一两捣为末，葱白一握相和，以水一盏，煎至三合，去滓，温服，日须三服。经验后方：治风痰。郁金一分，藜芦十分，各为末，和令匀，每服一字，用温浆水一盏，先以少浆水调下，余者水漱口都服。便以食压之。孙用和治阳毒入胃，下血频，疼痛不可忍。郁金五个大者，牛黄一皂荚子，别细研，二味同为散。每服用醋浆水一盏，同煎三沸，温服。丹房镜源云灰可用结砂子。说文曰芳草也。十叶为贯，百廿贯筑以煮之为郁。从臼门缶鬯 其饰也，一曰郁鬯，百草之华。远方郁人，所贡芳草。合酿之以降神。周礼郁人，凡祭祀之裸，用郁鬯。

　　衍义曰：郁金不香，今人将染妇人衣最鲜明，然不耐日炙。染成衣，则微有郁金之气。

　　卷第九

　　芦荟

　　芦荟　味苦，寒，无毒。主热风烦闷，胸膈间热气，明目镇心，小儿癫痫惊风，疗五疳，杀三虫及痔病疮 ，解巴豆毒。一名讷会，一名奴会，俗呼为象胆。盖以其味苦如胆故也。生波斯国，似黑饧。（今附）

　　臣禹锡等谨按药性论云： 荟亦可单用。杀小儿疳蛔，主吹鼻，杀脑疳，除鼻痒。南海药谱云：树脂也，本草不细委之，谓是象胆，殊非也。兼治小儿诸热。

　　图经曰： 荟，出波斯国，今唯广州有来者。其木生山野中，滴脂泪而成。采之不拘时月。

　　俗呼为象胆，以其味苦而云耳。芦荟治湿痒，搔之有黄汁者。刘禹锡着其方云：余少年曾患癣，初在颈项间，后延上左耳，遂成湿疮。用斑蝥、狗胆、桃根等诸药，徒令以蜇，其疮转盛。偶于楚州，卖药人教用 荟一两研，炙甘草半两末，相和令匀，先以温浆水洗癣，乃用旧干帛子拭干，便以二味合和敷之，立干，便瘥，神奇。又治 齿。崔元亮《海上方》云：取荟四分，杵末，先以盐揩齿令先净，然后敷少末于上，妙也。

　　雷公云：凡使，勿用杂胆，其象胆干了，上有青竹纹斑并光腻，微微甘，勿使和众药捣，此药先捣成粉，待众药末出，然后入药中。此物是胡人杀得白象，取胆干入汉中是也。

　　卷第九

　　马先蒿

　　味苦，平，无毒。主寒热鬼疰，中风湿痹，女子带下病，无子。一名马屎蒿。生南阳川泽。

　　陶隐居云：方云一名烂石草。主恶疮。方药亦不复用。唐本注云：此叶大如茺蔚，花红白色。实，八月、九月熟。俗谓之虎麻是也。一名马新蒿。所在有之。茺蔚苗短小，子夏中熟。

　　而初生，二种极相似也。今按别本注云：近道处处有。三月、八月采茎、叶，阴干。臣禹锡等谨按尔雅云：蔚，牡 。释曰：蔚，即蒿之雄无子者。又曰：蔚，一名牡 。《诗·蓼莪》云：匪莪伊芳蔚。陆机云：牡蒿也。三月始生，七月华，华似胡麻华而紫赤，八月为角，角似小豆角，锐而长。一名马新蒿是也。

　　图经文具第六卷中白蒿条下。

　　圣惠方：治大风癞疾，骨肉疽败，百节疼酸，眉鬓堕落，身体习习痒痛。以马先蒿细锉，炒为末。每空心及晚食前，温酒调下二钱匕。外台秘要：治癞。马先蒿一名马矢蒿。捣末服方寸匕，日三服，如更赤起，一年都瘥。

　　卷第九

　　延胡索

　　味辛，温，无毒。主破血，产后诸病因血所为者，妇人月经不调，腹中结块，崩中淋露，产后血晕，暴血冲上，因损下血，或酒摩及煮服。生奚国。根如半夏，色黄。（今附）

　　臣禹锡等谨按日华子云：除风治气，暖腰膝，破症癖，扑损瘀血，落胎，及暴腰痛。

　　海药云：生奚国，从安东道来。味苦、甘，无毒。主肾气，破产后恶露及儿枕。与三棱、鳖通经络，蛀 成末者，使之唯良。偏主产后病也。圣惠方：治产后秽污不尽腹满方：延胡索末，和酒服一钱，立止。又方：治堕落车马，筋骨疼痛不止。用延胡索一两，捣罗为散，不计时候，以豆淋酒调下二钱匕。胜金方：治膜外气及气块方：延胡索不限多少为末，猪胰一具切作块子，炙熟蘸药末食之。产书治产后心闷，手脚烦热，气力欲绝，血晕连心头硬，及寒热不禁。延胡索熬捣为末，酒服一钱匕。拾遗序云延胡索，止心痛。酒服。

　　卷第九

　　肉豆蔻

　　肉豆蔻　味辛，温，无毒。主鬼气，温中治积冷，心腹胀痛，霍乱中恶，冷疰，呕沫冷气，消食止泄，小儿乳霍。其形圆小，皮紫紧薄，中肉辛辣。生胡国，胡名迦拘勒。（今附）

　　臣禹锡等谨按药性论云：肉豆蔻，君，味苦，辛能主小儿吐逆，不下乳，腹痛，治宿食不中下气，止泻痢，开胃消食，皮外络下气，解酒毒，治霍乱，味珍，力更殊。

　　图经曰：肉豆蔻，出胡国，今唯岭南人家种之。春生苗，花实似豆蔻而圆小，皮紫紧薄，中肉辛辣，六月、七月采。

　　《续传信方》：治脾泄气痢等，以蔻二颗，米醋调面裹之，置灰火中更以炒了 子末一两，相和。

　　又焦炒陈廪米为末，每用二钱匕煎作饮，调前二物三钱匕，旦暮各一，便瘥。

　　陈藏器云：大舶来即有，中国无。海药云：谨按《广志》云：生秦国及昆仑，味辛，温，无毒。

　　生姜汤服良。雷公云：凡使，须以糯米作粉，使热汤搜裹豆蔻，于 灰中炮，待米团子焦黄熟，然取用。勿令犯铜。圣惠方：治冷痢，腹痛不能食。肉豆蔻一两去皮，以匕。

　　衍义曰：肉豆蔻，对草豆蔻言之。去壳，只用肉，肉油色者佳。枯白，味薄，瘦虚者下等。亦善下气，多服则泄气，得中则和平其气。

　　卷第九

　　补骨脂

　　补骨脂　味辛，大温，无毒。主五劳七伤，风虚冷，骨髓伤败，肾冷精流，及妇人血气堕胎。一名破故纸。生广南诸州及波斯国。树高三、四尺，叶小似薄荷。其舶上来者最佳。（今附）

　　臣禹锡等谨按药性论云：婆固脂，一名破故纸。味苦、辛。能主男子腰疼，膝冷囊湿，逐诸冷痹顽，止小便利，腹中冷。日华子云：兴阳事，治冷劳，明耳目。南蕃者色赤，广南者色绿。入药微炒用。又名胡韭子。

　　图经曰：补骨脂，生广南诸州及波斯国，今岭外山 间多有之，不及蕃舶者佳。茎高三、四尺，叶似薄荷，花微紫色，实如麻子，圆扁而黑。九月采。或去胡韭子也。胡人呼若婆固脂，故别名破故纸。今人多以胡桃合服。此法出于唐·郑相国。自叙云：予为南海节度，年七十有五。越地卑湿，伤于内外，众疾俱作，阳气衰绝，服乳石补益之药，百端不应。

　　元和七年，有诃陵国舶主李摩诃，知予病状，遂传此方并药。予初疑而未服，摩诃稽颡固请，遂服之。经七、八日而觉应验。自尔常服，其功神验。十年二月，罢郡归京，录方传之。破故纸十两，净择去皮洗过，捣筛令细，用胡桃瓤二十两，汤浸去皮，细研如泥，即入前末，更以好蜜和，搅令匀如饴糖，盛于瓷器中。旦日以暖酒二合，调药一匙服之，便以饭压。如不饮人，以暖熟水调亦可。服弥久则延年益气，悦心明目，补添筋骨。但禁食芸台、羊血，余无忌。此物本自外蕃随海舶而来，非中华所有。蕃人呼为补骨鸱，语讹为破故纸也。《续传信方》载其事，其义颇详，故并录之。

　　海药云：恶甘草。雷公云：凡使，性本大燥毒。用酒浸一宿后漉出，却用东流水浸三日夜，却蒸。从巳至申出，日干用。经验后方：治腰疼神妙。用破故纸为末，温酒下三钱匕。又方：治男子、女人五劳七伤，下元久冷，乌髭鬓，一切风病，四肢疼痛，驻颜壮气。补骨脂一斤，酒浸一宿放干。却用乌油麻一升和炒，令麻子声绝，即播去，只取补骨脂为末，醋煮面糊丸如梧子大。早辰温酒、盐汤下二十丸。

　　卷第九

　　零陵香

　　零陵香　味甘，平，无毒。主恶气疰心腹痛满，下气。令体香，和诸香作汤丸用之，得酒良。生零陵山谷。叶如罗勒。《南越志》名燕草，又名薰草，即香草也。《山海经》云：薰草即零陵香也。（今附）

　　臣禹锡等谨按陈藏器云：薰草，明目止泪，疗泄精，去邪恶气，伤寒头疼。一名蕙草，生下湿地，三月采，阴干。脱节者良。按：薰草，即蕙根也。叶如麻，两两相对，此即是零陵香也。日华子云：治血气腹胀，酒煎服茎、叶。

　　图经曰：零陵香，生零陵山谷，今湖岭诸州皆有之，多生下湿地。叶如麻，两两相对，茎方，气如蘼芜，常以七月中旬开花，至香，古所谓薰草是也。或云蕙草，亦此也。又云：其茎、叶谓之蕙，其根谓之薰。三月采，脱节者良。今岭南收之，皆作窟灶以火炭焙干，令黄色乃佳。江淮间亦有土生者，作香亦可用，但不及湖岭者芬薰耳。古方但用薰草，而不用零陵香。今合香家及面膏、澡豆诸法皆用之，都下市肆货之甚多。

