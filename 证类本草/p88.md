<!-- { "loadSidebar": true } -->
　　圣惠方：治风，腰脚冷痹疼痛。用川乌头三分去皮脐。生捣罗，酽醋调涂于故帛上敷之，须臾痛止。又方：治久疥癣方：用川乌头七枚，生用捣碎，以水三大盏，煎至一大盏，去滓，温洗之。外台秘要：治头风头痛。腊月乌头一升，炒令黄，末之，绢袋盛，酒三升浸，温服。千金方：治耳鸣如流水声，耳痒及风声，不治久成聋。全乌头一味，掘得承湿削如枣核大，塞耳。旦易夜易，不过三日愈。又方：治沙虱毒，以射罔敷之佳。经验方：治一切冷气，去风痰，定遍身疼痛。益元气，强精力，固精益髓，令人少病。川乌头一斤，用五升许大瓷钵子盛，以童子小便浸，逐日添注任令溢出，浸二七日，其乌头通软，拣去烂坏者不用，余以竹刀切破，每个作四片，却用新汲井水淘七遍后浸之，每日换。七日通前浸二十一日，取出焙干，其药洁白，捣罗为末，酒煮面糊丸绿豆大。每服十丸，空心盐汤，酒下，少粥饭压之。如冷气稍盛，加丸数服之。经验后方：治痢独圣丸：川乌头一个好者，柴灰火烧烟欲尽取出，地上盏子合，良久，细研，用酒，蜡丸如大麻子，每服三丸。赤痢用黄连、甘草、黑豆煎汤放冷吞下；如白，用甘草、黑豆煎汤放冷吞下；如泻及肚疼，水吞下。每于空心服之，忌热物。梅师方：治蛇虺螫人，以射罔涂螫处，频易。又方：治妇人血风虚冷，月候不匀，或即脚手心烦热，或头面浮肿顽麻。川乌头一斤，清油四两，盐四两，一处铛内熬令裂。如桑椹色为度，去皮脐，五灵脂四两，合一处为末，入臼中捣令匀后，蒸饼丸如梧桐子大。空心温酒、盐汤下二十丸，亦治丈夫风疾。又方：补益元藏，取饮食，壮筋骨。二虎丸：乌头、附子各四两，酽醋浸三宿，取出切作片子，穿一小坑，以炭火烧令通赤，用好醋三升，同药倾入热坑子内，盆合之，经一宿取出，去砂土，用好青盐四两，研与前药同炒，令赤黄色，杵为末，醋、面糊丸如梧子大。空心冷酒下十五丸，盐汤亦得，妇人亦宜。又方：疗瘫缓风，手足 曳，口眼 斜，语言蹇涩，履步不正，神验。乌龙丹：川乌头去脐了，五灵脂各五两，右为末，入龙脑、麝香研令细匀，滴水丸如弹子大。每服一丸，先以生姜汁研化，次暖酒调服之，一日两服，空心、晚食前服。治一人只三十丸，服得五、七丸，便觉抬得手，移得步，十丸可以自梳头。胜金方：治蝎蜇。乌头末少许，头醋调敷之。灵苑方：治马汗入疮，肿痛渐甚，宜急疗之，迟则毒深难理。以生乌头末敷疮口，良久有黄水出，立愈。初虞世治陷甲，割甲成疮，连年不瘥。川乌头尖、黄柏等分，为末，洗了贴药。修真秘诀治泻痢。三神丸：草乌头三两，一两生；一两熟炒；一两烧存性。研为末，以醋、面糊丸如绿豆大。每服五丸，空心服。泻用井花水；赤痢甘草汤下；白痢干姜汤下；赤白痢生姜甘草汤下。孙兆口诀治阴毒伤寒，手足逆冷，脉息沉细，头疼腰重，兼治阴毒咳逆等疾。川乌头、干姜等分，上为粗散，炒令转色，放冷再捣为细散。每一钱，水一盏，盐一撮，煎取半盏，温服。古今录验：治痈攻肿，若有息肉突出者。乌头五枚，以苦酒三升，渍三日，洗之，日夜三、四度。杨氏产乳疗耳鸣无昼夜。乌头烧作灰，菖蒲等分为末，绵裹塞耳中，日再用，效也。唐·李宝臣为 人置堇于液，宝臣饮之即喑，三日死。唐·武后置堇于食，贺兰氏食之，暴死。

　　衍义曰：乌头、乌喙、天雄、附子、侧子，凡五等，皆一物也。只以大小、长短、似像而名之。后世补虚寒，则须用附子，仍取其端平而圆，大及半两以上者，其力全不僭。风家即多用天雄，亦取其大者。以其尖角多热性，不肯就下，故取敷散也。此用乌头、附子之大略如此。余三等，则量其材而用之。其炮制之法，经方已着。

　　卷第十

　　天雄

　　天雄　味辛、甘，温，大温，有大毒。主大风，寒湿痹，历节痛，拘挛缓急，破积聚邪气，金疮，强筋骨，轻身健行，疗头面风去来疼痛，心腹结积，关节重，不能行步，除骨间痛，长阴气，强志，令人武勇力作不倦。又堕胎。一名白幕。生少室山谷。二月采根，阴干。（远志为之使，恶腐婢。）

　　陶隐居云：今采用八月中旬。天雄似附子，细而长便是。长者乃至三、四寸许。此与乌头、附子三种，本并出建平，故谓之三建。今宜都 山最好，谓为西建。钱塘间者谓之东建，气力劣弱不相似。故曰西冰犹胜东白也。其用灰杀之，时有冰强（巨两切）者，不佳。唐本注云：天雄、附子、乌头等，并以蜀道绵州、龙州出者佳。余处纵有造得者，力弱，都不相似。

　　江南来者，全不堪用。陶以三物俱出建平故名之，非也。按国语置堇于肉，注云：乌头也。

　　为建，遂以建平释之。又石龙芮叶似堇，故名水堇。今复为水莨，赤作建音。此岂复生建平耶，检字书，又无莨字，甄立言《本草音义》亦论之。天雄、附子、侧子并同用。八月采造，其乌头四月上旬，今云二月采，恐非时也。臣禹锡等谨按淮南子云：天雄，雄鸡志气益注云，取天雄三枚，纳雄鸡肠中，捣生食之，令人勇。药性论云：天雄，君，忌豉汁，大热，有大毒。干姜制，用之能治风痰，冷痹，软脚，毒风，能止气喘促急，杀禽虫毒。日华子云：治一切风，一切气，助阳道，暖水脏，补腰膝，益精，明目，通九窍，利皮肤，调血脉，四肢不遂，破癖症结，排脓止痛，续骨消瘀血，补冷气虚损，霍乱转筋，背脊偻伛，消风痰，下胸膈水，发汗，止阴汗，炮含喉痹。凡丸散，炮去皮脐用，饮药即和皮生使，甚佳。可以便验。又云：天雄，大长少角刺而虚，乌喙似天雄，而附子大短有角，平稳而实。乌头次于附子，侧子小于乌头，连聚生者，名为虎掌，并是天雄一裔，子母之类，力气乃有殊等，即宿根与嫩者耳。以上并忌豉汁。

　　图经文具侧子条下。

　　陈藏器：天雄，身全短无尖，周匝四面有附子，孕十一个，皮苍色即是。天雄宜炮皴坼后，去皮尖底用之。不然，阴制用，并得。别说云：谨按此数条，说前项悉备。但天雄者始种乌头，而不生诸附子、侧子之类。经年独生长大者是也。蜀人种之忌生。此以为不利。如养蚕而为白姜之类也。

　　卷第十

　　侧子

　　侧子　味辛，大热，有大毒。主痈肿，风痹历节，腰脚疼冷，寒热，鼠 。又堕胎。

　　陶隐居云：此即附子边角之大者脱取之。昔时不用，比来医家以疗香港脚多验。凡此三建，俗中乃是同根，而《本经》分生三处，当各有所宜故也。方云：少室天雄，朗陵乌头，皆称本土。今则无别矣。少室山连嵩高，朗陵县属豫州汝南郡，今在北国。唐本注云：侧子，只是乌头下共附子、天雄同生。小者侧子，与附子皆非正生，谓从乌头旁出也。以小者为侧子，大者为附子。今称附子角为侧子，理必不然。若当阳以下，江左及山南嵩高、齐、鲁间，附子时复有角，如大豆许。夔州以上剑南所出者，附子之角，曾微黍粟，持此为用，诚亦难充。比来京下，皆用细附子有效，未尝取角。若然，方须八角附子，应言八角侧子，言取角用，不近人情也。臣禹锡等谨按蜀本注云：昔多不用，今以疗香港脚甚效。按：陶云侧子即附子边角之大者，削取之。苏云只是乌头不共附子同生。小者为侧子，大者为附子。殊无证据。但云附子角小如黍粟，难充于用，故有此说。今据附子边，果有角大如枣核及槟榔已来者，形状亦自是一颗，仍不小。则乌头旁出附子，附子旁出侧子，明矣。似乌鸟头为乌头，两歧者为乌喙，细长乃至三、四寸者为天雄，根旁如芋散生者名附子，旁连生者名侧子，五物同出而异名。苗高二尺许，叶似石龙芮及艾，其花紫赤，其实紫黑。今以龙州、绵州者为佳。作之法：以生、熟汤浸半日，勿令灭气出。以白灰 之，数易使干。又法：以米粥及糟曲等，并不及前法。吴氏云：侧子一名莨。神农、歧伯：有大毒。八月采，阴干。是附子角之大者，畏恶与附子同。药性论云：侧子，使。能治冷风湿痹，大风筋骨挛急。

　　图经曰：乌头、乌喙，生朗陵山谷，天雄，生少室山谷，附子、侧子，生犍为山谷及广汉，今并出蜀土。然四品都是一种所产，其种出于龙州。种之法：冬至前，先将肥腴陆田耕五、七遍，以猪粪粪之，然后布种，逐月耕耔。至次年八月后方：成。其苗高三、四尺以来，茎作四棱，叶如艾，花紫碧色，作穗，实小紫黑色，如桑椹。本只种附子一物，至成熟后有此四物，收时仍一处造酿方成。酿之法：先于六月内，踏造大、小麦曲，至收采前半月，预先用大麦煮成粥，后将上件曲造醋，候热淋去糟。其醋不用太酸，酸则以水解之。便将所收附子等去根须，于新洁瓮内淹浸七日，每日搅一遍，日足捞出，以弥疏筛摊之，令生白衣。后向慢风日中晒之百十日，以透干为度。若猛日晒，则皱而皮不附肉。其长三、二寸者，为天雄，割削附子旁尖芽角为侧子，附子之绝小者亦名为侧子。元种者，母为乌头，其余大、小者皆为附子，以八角者为上。如方药要用，须炮令裂，去皮脐使之。绵州彰明县多种之，唯赤水一乡者最佳。然收采时月与《本经》所说不同。盖今时所种如此。其内地所出者，与此殊别，今亦稀用。谨按《本经》冬采为附子，春采为乌头。而《广雅》云：奚毒，附子也。一岁为（与侧同）子，二岁为乌喙，三岁为附子，四岁为乌头，五岁为天雄。今一年种之，便有此五物，岂今人种莳之法，用力倍至，故尔繁盛也。虽然药力当缓，于岁久者耳。崔氏治寒疝心腹胁引痛，诸药不可近者，蜜煎乌头主之。以乌头五枚大者，去芒角及皮，四破，以白蜜一斤，煎令透润，取出焙干，捣筛，又以熟蜜丸，冷盐汤吞二十丸如梧子，永除。又法：用煎乌头蜜汁，以桂枝汤五合解之。饮三合不知，加五合。其知者如醉，以为中病。《续传信方》：治阴毒伤寒，烦躁，迷闷不主悟人，急者用大附子一个，可半两者，立劈作四片，生姜一大块，立劈作三片，如中指长，糯米一撮，三味以水一升，煎取六合，去滓。如人体温，顿服，浓衣覆之。或汁出，或不出，候心神定，即别服水解散，太白通关散之类。不得与冷水，如渴，更将滓煎与吃。今人多用有效，故详着之。

　　陈藏器云：侧子，冷酒调服，治遍身风疹。雷公云：侧子，只是附子旁有小颗。附子，如枣核者是，宜生用。治风疹神妙也。木鳖子，只是诸喙附雄乌侧中毗 者，号曰木鳖子，不入药用。若服之，令人丧目。

　　卷第十

　　半夏

