<!-- { "loadSidebar": true } -->
　　半夏　味辛，平，生微寒、熟温，有毒。主伤寒寒热，心下坚，下气，喉咽肿痛，头眩，胸胀咳逆，腹鸣，止汗，消心腹胸膈痰热满结，咳嗽上气，心下急有痛坚痞，时气呕逆，消痈肿，堕胎，疗痿黄，悦泽面目。生令人吐，熟令人下。用之汤洗令滑尽。一名守田，一名地文，一名水玉，一名示姑。生槐里川谷。五月、八月采根，曝干。（射干为之使，恶皂荚，畏雄黄、生姜、干姜、秦皮、龟甲，反乌头。）

　　陶隐居云：槐里属扶风，今第一出青州，吴中亦有。以肉白者为佳，不厌陈久，用之皆先汤洗十许过，令滑尽，不尔。戟人咽喉。方中有半夏，必须生姜者，亦以制其毒故也。唐本注云：半夏，所在皆有。生平泽中者，名羊眼半夏，圆白为胜，然江南者大，乃径寸，南人特重之，顷来互用，功状殊异。问南人，说苗乃是由跋，陶注云：虎掌极似半夏，注：由跋乃说鸢尾，于此注中似说由跋，三事混淆，陶终不识。臣禹锡等谨按蜀本云：熟可以下痰。

　　又《图经》云：苗一茎，茎端三叶，有二根相重，上小下大，五月采则虚小，八月采实大。采得当以灰 二日，汤洗曝干之。药性论云：半夏，使，忌羊血、海藻、饴糖，柴胡为之使，有大毒。汤淋十遍去涎方尽，其毒以生姜等分制而用之。能消痰涎，开胃健脾，止呕吐，去胸中痰满，下肺气，主咳结。新生者，摩涂痈肿不消，能除瘤瘿气。虚而有痰气，加而用之。日华子云：味 、辛。治吐食反胃，霍乱转筋，肠腹冷痰疟。

　　图经曰：半夏，生槐里川谷，今在处有之，以齐州者为佳。二月生苗一茎，茎端出三叶，浅绿色，颇似竹叶而光，江南者似芍药叶。根下相重生，上大下小，皮黄肉白。五月、八月内采根，以灰 二日，汤洗曝干。一云五月采者虚小，八月采者实大。然以圆白，陈久者为佳。

　　其平泽生者甚小，名羊眼半夏。又由跋绝类半夏，而苗高近一、二尺许，根如鸡卵大，多生林下，或云即虎掌之小者，足以相乱。半夏主胃冷呕哕，方药之最要。张仲景治反胃呕吐，大半夏汤：半夏三升，人参三两，白蜜一升，以水一斗二升和，扬之一百二十遍，煮取三升半，温服一升，日再。亦治膈间支饮。又主呕哕，谷不得下，眩悸。半夏加茯苓汤：半夏一升，生姜半斤，茯苓三两，切，以水七升，煎取一升半，分温服之。又主心下悸。半夏麻黄丸：二物等分，筛末蜜丸，大如小豆。每服三丸，日三。其余主寒厥赤丸，四逆呕吐。附子粳米汤乃伤寒方：用半夏一升，洗去滑，焙干，捣末，小麦面一升，合和，以水搜令熟，丸如弹丸，以水煮令面熟则药成。初吞四、五枚，日二，稍稍增至十五枚，旋煮旋服，觉病减，欲更重合亦佳。禁食饧与羊肉。

　　雷公云：凡使，勿误用白傍 子，真似半夏，只是咬着微酸，不入药用。若修事半夏四两，捣了白芥子末二两，头醋六两，二味搅令浊，将半夏投于中，洗三遍用之。半夏上有隙涎，若洗不净，令人气逆，肝气怒满。圣惠方：治时气，呕逆不下食。用半夏半两，汤浸洗七遍去滑，生姜一两同锉碎，以水一大盏，煎至六分去滓。分二服，不计时候温服。又方：治蝎五孔皆相通。半夏一分为末，以水调敷之。经验后方：正胃。半夏二两，天南星二两，上以为末，用水五升，入坛子内，与药搅匀，浸一宿，去清水，焙干，重碾令细。每服水二盏，药末二钱，姜三片同煎至八分，温服，至五服效。斗门方：治胸膈壅滞，去痰开胃。用半夏净洗焙干，捣罗为末，以生姜自然汁和为饼子，用湿纸裹，于慢火中煨令香熟。水两盏，用饼子一块如弹丸大，入盐半钱，煎取一盏，温服。能去胸膈壅逆，大压痰毒及治酒食所伤，其功极验。简要济众：治久积冷，不下食，呕吐不止，冷在胃中。半夏五两，洗过为末，每服二钱，白面一两，以水和搜，切作棋子，水煮面熟为度。用生姜、醋调和服之。古今录验治喉痹。

　　半夏末方寸匕，鸡子一枚头开窍子，去内黄白，盛淳苦酒令小满，纳半夏末着中，搅和鸡子内，以环子坐之，于炭上煎，药成置杯中，稍暖咽之。钱相公箧中方治蝎螫人，取半夏以水研涂之立止。深师方：治伤寒病 不止。半夏熟洗干末之，生姜汤服一钱匕。子母秘录：治小儿腹胀。半夏少许洗，捣末，酒和丸如粟米大。每服二丸，生姜汤吞下。不瘥，加之，日再服。又若以火炮之为末，贴脐亦佳。又方：治五绝。一曰自缢，二曰墙壁压，三曰溺水，四曰魇魅，五曰产乳。凡五绝，皆以半夏一两，捣筛为末，丸如大豆，纳鼻中愈。心温者，一日可治。产书：治产后运绝。半夏一两，捣为末，冷水和丸如大豆，纳鼻孔中即愈。此是扁鹊法。

　　御药院治膈壅风痰。半夏不计多少，酸浆浸一宿，温汤洗五、七遍，去恶气，日中晒干，捣为末，浆水搜饼子，日中干之，再为末。每五两入生脑子一钱，研匀，以浆水浓脚丸鸡头大。纱袋盛，通风处阴干。每一丸，好茶或薄荷汤下。紫灵元君南岳夫人内传，治卒死。半夏末如大豆许，吹鼻中。

　　衍义曰：半夏，今人唯知去痰，不言益脾，盖能分水故也。脾恶湿，湿则濡而困，困则不能制水。《经》曰：湿胜则泻。一男子夜数如厕，或教以生姜一两碎之，半夏汤洗，与大枣各三十枚，水一升，瓷瓶中，慢火烧为熟水，时时呷，数日便已。

　　卷第十

　　虎掌

　　虎掌　味苦，温、微寒，有大毒。主心痛，寒热结气，积聚伏梁，伤筋痿拘缓，利水道，除阴下湿，风眩。生汉中山谷及冤句。二月、八月采，阴干。（蜀漆为之使，恶莽草。）

　　陶隐居云：近道亦有。形似半夏，但皆大。四边有子如虎掌。今用多破之或三、四片尔。

　　方药亦不正用也。唐本注云：此药是由跋宿者。其苗一茎，茎头一叶，枝丫（音鸦） （古协切）

　　茎。根大者如拳，小者如鸡卵，都似扁柿，四畔有圆牙，看如虎掌，故有此名。其由跋是新根，犹大于半夏二、三倍，但四畔无子牙尔。陶云虎掌似半夏，即由跋，以由跋为半夏，释由跋苗，全说鸢尾南人至今犹用由跋为半夏也。臣禹锡等谨按蜀本图经云：其茎端有八、九叶，花生茎间。根周遭有芽，然若兽掌也。吴氏云：虎掌，神农、雷公：苦，无毒。歧伯、桐君：辛，有毒。立秋，九月采。药性论云：虎掌，使，味甘。不入汤服，治风眩目转，主疝瘕肠痛，主伤寒时疾，强阴。

　　图经曰：虎掌，生汉中山谷及冤句，今河北州郡亦有之。初生根如豆大，渐长大似半夏而扁，累年者，其根圆及寸，大者如鸡卵。周回生圆芽二、三枚，或五、六枚。三月、四月生苗，高尺余。独茎上有叶如爪，五、六出分布，尖而圆。一窠生七、八茎，时出一茎作穗，直上如鼠尾。中生一叶如匙，裹茎作房，旁开一口，上下尖。中有花，微青褐色。结实如麻子大，熟即白色，自落布地，一子生一窠。九月苗残取根，以汤入器中，渍五、七日，汤冷乃易。日换三、四遍，洗去涎，曝干用之。或再火炮。今冀州人菜园中种之，亦呼为天南星。江州有一种草，叶大如掌，面青背紫，四畔有芽如虎掌，生三、五叶为一本，冬青。治心痛寒热积气，不结花实，与此名同，故附见之。

　　卷第十

　　由跋

　　主毒肿结热。

　　陶隐居云：本出始兴，今都下亦种之。状如乌 而布地，花紫色，根似附子。苦酒摩涂肿，亦效。不入余药。唐本注云：由跋根，寻陶所注，乃是鸢尾根，即鸢头也。由跋，今南人以为半夏，顿尔乖越，非唯不识半夏，亦不知由跋与鸢尾也。今按陈藏器本草云：半夏高一、二尺，生泽中熟地，根如小指，正圆，所谓羊眼半夏也。由跋苗高一、二尺似苣 ，根如鸡卵，生林下，所谓由跋也。臣禹锡等谨按蜀本图经云：春抽一茎，茎端直八、九叶，根圆扁而肉白。

　　图经文具半夏条下。

　　右由跋一种，古本所有，政和监本脱漏不载，今照根据嘉 监本补之于此。

　　卷第十

　　鸢尾

　　味苦，平，有毒，主蛊毒邪气，鬼疰诸毒，破症瘕积聚，大水，下三虫，疗头眩，杀鬼魅。一名乌园。生九疑山谷。五月采。

　　陶隐居云：方家云是射干苗，无鸢尾之名。主疗亦异，当别一种物。方亦有用鸢头者，即应是其根。疗体相似，而本草不显之。唐本注云：此草叶似射干而阔短，不抽长茎，花紫碧色。根似高良姜，皮黄肉白，有小毒。嚼之戟人咽喉，与射干全别。人家亦种，所在有之。射干花红，抽茎长，根黄有臼。今陶云由跋，正说鸢尾根、茎。臣禹锡等谨按蜀本云：此草叶名鸢尾，根名鸢头，亦谓之鸢根。又《图经》云：叶似射干，布地生。黑根似高良姜而节大，数个相连。今所在皆有。九月、十月采根，日干。

　　图经文具射干条下。

　　陈藏器云：鸢尾，主飞尸，游蛊着喉中，气欲绝者。以根削去皮，纳喉中，摩病处，令血出为佳。

　　右鸢尾一种，古本所有，政和监本脱漏不载，今照根据嘉 监本补之于此。

　　卷第十

　　大黄（将军）

　　大黄（将军）　味苦，寒、大寒。无毒。主下瘀血，血闭，寒热，破症瘕积聚，留饮宿食，荡涤肠胃，推陈致新，通利水谷，调中化食，安和五脏，平胃下气，除痰实，肠间结热，心腹胀满，女子寒血闭胀，小腹痛，诸老血留结。一名黄良。生河西山谷及陇西。二月、八月采根，火干。（得芍药、黄芩、牡蛎、细辛、茯芩疗惊恚怒，心下悸气。得硝石、紫石英、桃仁疗女子血闭。黄芩为之使，无所畏。）

