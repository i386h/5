<!-- { "loadSidebar": true } -->
　　陶隐居云：今采益州北部汶山及西山者，虽非河西、陇西，好者犹为紫地锦色，味甚苦涩，色至浓黑。西川阴干者胜。北部日干，亦有火干者，皮小焦不如，而耐蛀堪久。此药至劲利，粗者便不中服，最为俗方所重。道家时用以去痰疾，非养性所须也。将军之号，当取其骏快矣。唐本注云：大黄，性湿润而易坏蛀，火干乃佳。二月、八月日不烈，恐不时燥，即不堪矣。叶、子、茎并似羊蹄，但粗长而浓。其根细者亦似宿羊蹄，大者乃如碗，长二尺。作时烧石使热，横寸截，着石上爆之，一日微燥，乃绳穿眼之，至干为佳。幽、并已此渐细，气力不如蜀中者。今出宕州、凉州、西羌、蜀地皆有。其茎味酸，堪生啖。亦以解热，多食不利人。陶称蜀地者不及陇西，误矣。今按：陈藏器本草云：大黄，用之当分别其力。若取和浓深沉，能攻病者，可用蜀中似牛舌片紧硬者。若取泻泄骏快，推陈去热，当取河西锦纹者。凡有蒸、有生、有熟，不得一概用之。臣禹锡等谨按蜀本云：叶似蓖麻。根如大芋。旁生细根如牛蒡，小者亦似羊蹄。又云《图经》云：高六、七尺，茎脆。药性论云：蜀大黄，使，去寒热，忌冷水，味苦、甘。消食，炼五脏，通女子经候，利水肿，能破痰实，冷热，结聚宿食，利大小肠，贴热毒肿，主小儿寒热时疾，烦热蚀浓，破留血。日华子云：通宣一切气，调血脉，利关节，泄壅滞水气，四肢冷热不调，温瘴热疾，利大小便。并敷一切疮疖痈毒。廓州马蹄峡中者次。

　　图经曰：大黄，生河西山谷及陇西，今蜀川、河东、陕西州郡皆有之，以蜀川锦文者佳。

　　其次秦陇来者，谓之土蕃大黄。正月内生青叶，似蓖麻，大者如扇。根如芋，大者如碗，长一、二尺。旁生细根如牛蒡，小者亦如芋。四月开黄花，亦有青红似荞麦花者。茎青紫色，形如竹。二月、八月采根，去黑皮，火干。江淮出者曰土大黄，二月开花结细实。又鼎州出一种羊蹄大黄，疗疥瘙甚效。初生苗叶如羊蹄，累年长大，即叶似商陆而狭尖。四月内于押条上出穗，五、七茎相合，花、叶同色。结实如荞麦而轻小，五月熟即黄色，亦呼为金荞麦。

　　三月采苗，五月收实，并阴干。九月采根，破之亦有锦文，日干之。亦呼为土大黄。凡收大黄之法，苏恭云：作时烧石使热，横寸截，着石上爆之，一日微燥，乃绳穿眼之至干。今土蕃大黄，往往作横片，曾经火爆。蜀大黄乃作紧片如牛舌形，谓之牛舌大黄。二者用之皆等。《本经》称：大黄推陈致新，其效最神。故古方下积滞多用之。张仲景治伤寒，用处尤多。

　　又有三物备急丸。司空裴秀为散，用疗心腹诸疾，卒暴百病。其方用大黄、干姜、巴豆各一两，须精新好者，捣筛，蜜和，更捣一千杵，丸如小豆，服三丸，老小斟量之。为散不及丸也。若中恶客忤，心腹胀满，卒痛如锥刀刺痛，气急口噤，停尸卒死者，以暖水若酒服之。

　　若不下，捧头起灌令下喉，须臾瘥。未知，更与三丸，腹当鸣转，即吐下，便愈。若口已噤，亦须折齿灌之，药入喉即瘥。崔知悌疗小儿无辜闪癖，瘰 ，或头干黄耸，或乍痢乍瘥，诸状多者，皆大黄煎主之。大黄九两，锦文新实者，若微朽即不中用，削去苍皮乃秤，捣筛为散。以上好米醋三升和之，置铜碗中，于大铛中浮汤上，炭火煮之，火不用猛，又以竹木篦搅药候任丸乃停，于小瓷器中贮。儿年三岁一服七丸，如梧子，日再服，当以下青赤脓为度。若不下脓，或下脓少者，稍稍加丸。下脓若多，丸又须减。病重者或七、八剂方尽根本。大人、小儿，以意量之。此药唯下脓宿结，不令儿利。须禁食毒物。食乳者、乳母亦同忌法。崔元亮《海上方》：治腰脚冷风气。

　　以大黄二大两，切如棋子，和少酥炒令酥，尽入药中，切不得令黄焦则无力，捣筛为末，每日空腹以水大三合，入生姜两片如钱，煎十余沸去姜，取大黄末两钱，别置碗子中，以姜汤调之，空腹顿服。如有余姜汤，徐徐呷之令尽，当下冷脓及恶物等，病即瘥止。古人用毒药攻病，必随人之虚实而处置，非一切而用也。姚僧垣初仕，梁武帝因发热欲服大黄。僧垣曰：大黄乃是快药，至尊年高，不可轻用。帝弗从，几至委顿。元帝常有心腹疾，诸医咸谓宜用平药，可渐宣通。僧垣曰：脉洪而实，此有宿妨，非用大黄无差理。帝从而遂愈。以此言之，今医用一毒药而攻众病，其偶中病，便谓此方之神奇；其差误，乃不言用药之失，如此者众矣，可不戒哉？唐本云：叶似蓖麻，根如大芋，旁生细根如牛蒡。《图经》云：高六、七尺，茎脆味酸，醒酒未至亥。

　　，如此蒸七度。晒干，却洒薄蜜水再蒸一伏时，其大黄擘如乌膏样。于日中晒干用之为妙。

　　圣惠方：治时气发豌豆疮。用川大黄半两微炒，以水一大盏煎至七分，去滓，分为二服。又方：热病狂语及诸黄。用川大黄五两锉炒微赤，捣为散，用腊月雪水五升煎如膏，每服不计时候，冷水调下半匙。外台秘要：疗癖方：大黄十两，杵筛，醋三升，和匀，白蜜两匙煎，堪丸如梧桐子大。一服三十丸，生姜汤吞下以利为度，小者减之。千金方：治产后恶血冲心，或胎衣不下，腹中血块等。用锦纹大黄一两，杵罗为末，用头醋半升同熬成膏，丸如梧桐子大。患者用温醋七分盏化五丸，服之，良久下。亦治马坠内损。千金翼治妇人血癖痛。大黄三两捣筛，以酒二升，煮十沸，顿服。经验后方：解风热疏积热风壅，消食，化气导血，大解壅滞。大黄四两，牵牛子四两，半生半熟，为末，炼蜜丸如梧子大。每服茶下一十丸，如要微动，吃十五丸。冬月中最宜服，并不搜搅人。梅师方：治卒外肾偏肿疼痛。大黄末和醋涂之，干即易之。斗门方治腰痛。用大黄半两，更入生姜半两，同切如小豆大，于铛内炒令黄色，投水两碗，至五更初顿服，天明取下。腰间恶血物用盆器盛如鸡肝样，即痛止。简要济众：治吐血。川大黄一两，捣罗为散。每服一钱。以生地黄汁一合，水半盏煎三、五沸，无时服。广利方：治骨节热，积渐黄瘦。大黄四分，以童子小便五大合，煎取四合，去滓，空腹分为两服，如人行四、五里再服。伤寒类要：疗急黄病。

　　大黄粗切二两，水三升半渍一宿，平旦煎绞汁一升半，纳芒硝二两绞服。须臾当快利。姚和众治小儿脑热常闭目。大黄一分粗锉，以水三合浸一宿，一岁儿每日与半合，服余者涂顶上，干即更涂。别说云谨按大黄收采时，皆以火烧石爆干。欲速货卖，更无生者，用之不须更多炮炙，少蒸煮之类也。

　　衍义曰：大黄，损益，前书已具。仲景治心气不足，吐血、衄血。泻心汤用大黄、黄芩、黄连。

　　当须吐衄也。此乃邪热，因不足而客之，故吐衄。以苦泄其热，就以若补其心，盖两全之。有是证者用之无不效。最虚实用药。

　　卷第十

　　葶苈

　　葶苈　味辛、苦，寒、大寒，无毒。主症瘕积聚积气，饮食寒热，破坚逐邪，通利水道，下膀胱水，伏留热气，皮间邪水上出，面目浮肿，身暴中风热痱（音沸）痒，利小腹。久服令人虚。一名丁历，一名 （音典）蒿，一名大室，一名大适。生 城平泽及田野。立夏后采实，阴干。得酒良。（榆皮为之使，恶僵蚕、石龙芮。）

　　陶隐居云：出彭城者最胜，今近道亦有。母则公荠，子细黄至苦，用之当熬。今按此药亦疗肺壅上气咳嗽，定喘促，除胸中痰饮。臣禹锡等谨按蜀本云：苗似荠 ，春末生，高二、三尺，花黄，角生子黄细。五月熟，采子曝干。药性论云：葶苈，臣，味酸，有小毒。能利小便，抽肺气上喘息急。止嗽。尔雅云： ，亭历。注：实、叶皆似芥，一名狗荠。日华子云：利小肠，通水气虚肿。

　　图经曰：葶苈，生 城平泽及田野，今京东、陕西、河北州郡皆有之，曹州者尤胜。初春生苗叶，高六、七寸，有似荠。根白，枝茎俱青。三月开花，微黄。结角，子扁小如黍粒微长，黄色。立夏后采实，曝干。《月令》：孟夏之月，靡草死。许慎，郑康成注：皆云靡草，荠、葶苈之属是也。至夏则枯死，故此时采之。张仲景治肺痈，喘不得卧，葶苈大枣泻肺汤主之。葶苈炒黄色，捣末为丸，大如弹丸。每服用大枣二十枚，水三升，煎之取二升，然后纳一弹丸更煎，取一升，顿服之。支饮不得息亦主之。崔知悌方：疗上气咳嗽，长引气不得卧，或遍体气肿，或单面肿，或足肿，并主之。葶苈子三升，微火熬，捣筛为散，以清酒五升渍之。冬七日，夏三日。初服如桃许大，日三夜一，冬日二夜二。量其气力，取微利一、二为度。如患急困者，不得待日满，亦可以绵细绞。即服其葶苈单茎向上，叶端出角，角粗且短。又有一种苟芥草，叶近根下作奇，生角细长。取时必须分别前件二种也。又《箧中方》治嗽含膏丸：曹州葶苈子一两，纸衬熬令黑，知母一两，贝母一两，三物同捣筛，以枣肉半两，别销沙糖一两半，同入药中和为丸，大如弹丸。每服以新绵裹一丸，含之徐徐咽津，甚者不过三丸。今医亦多用。

