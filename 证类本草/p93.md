<!-- { "loadSidebar": true } -->
　　其野葛，以时新采者，皮白骨黄。宿根似地骨，嫩根如汉防己，皮节断者良。正与白花藤根相类，不深别者，颇亦惑之。其新取者，折之无尘气。经年以后则有尘起，根骨似枸杞，有细孔者。人折之则尘气从孔中出，今折枸杞根亦然。经言折之青烟起者名固活为良，此亦不达之言也。凡黄精直生如龙胆，泽漆两叶或四、五叶相对，钩吻蔓生，叶如柿叶。《博物志》云：钩吻叶似凫葵，并非黄精之类。毛莨是有毛，石龙芮何干钩吻？臣禹锡等谨按蜀本秦钩吻，主喉痹，咽中塞，声变，咳逆气，温中。一名除辛。生寒石山。二月、八月采。谨按钩吻，一名野葛者。亦如徐长卿、赤箭、鬼箭等，并一名鬼督邮。鬼督邮自是一物。今钩吻一名野葛，则野葛自有一种，明矣。且药有名同而体异者极多，非独此也。据陶注云：钩吻叶似黄精而茎紫，当心抽花，黄色者是。苏云：野葛出桂州，叶似柿叶，人食之即死者。当别是一物尔。又云：苗名钩吻，根名野葛，亦非通论。按今市人皆以叶似黄精者为钩吻。按《雷公炮炙方》云：黄精勿令误用钩吻。钩吻叶似黄精，而头尖处有两毛若钩是也。吴氏云：秦钩吻，一名毒根。神农：辛。雷公：有毒，杀人。生南越山或益州。叶如葛，赤茎，大如箭，根黄，正月采。葛洪方云：钩吻与食芹相似，而生处无他草。其茎有毛，误食之杀人。

　　岭表录异云：野葛，毒草也。俗呼为胡蔓草，误食之，则用羊血解之。

　　陈藏器云：人食其叶，饮冷水即死。冷水发其毒也。彼人以野葛饲人，勿与冷水。至肥大，以冷水饮之，至死悬尸于树，汁滴地生菌子，收之名菌药，烈于野葛。胡蔓叶细长光润。雷公云：凡使，勿用地精，苗茎与钩吻同。其钩吻治人身上恶毒疮，效。其地精熬人，采得后，细锉捣了，研绞取自然汁入膏中用，勿误饵之。黄帝问天老曰：天地所生，岂有食之死者乎？天老曰：太阴之精，名曰钩吻，不可食之，入口则死。博物志云：钩吻，毒。桂心、葱叶涕解之。

　　卷第十

　　射（音夜）干

　　射（音夜）干　味苦，平、微温，有毒。主咳逆上气，喉痹咽痛，不得消息，散结气，腹中邪逆，食饮大热，疗老血在心脾间，咳唾，言语气臭，散胸中热气。久服令人虚。一名乌扇，一名乌蒲，一名乌 ，一名乌吹，一名草姜。生南阳川谷田野。三月三日采根，阴干。

　　陶隐居云：此即是乌 根，庭台多种之。黄色，亦疗毒肿，方多作夜干字。今射亦作夜音，人言其叶是鸢尾，而复又有鸢头，此盖相似尔，恐非乌 者即其叶名矣。又别有射干，相似而花白茎长，似射人之执竿者。故阮公诗云：射干临层城。此不入药用。根亦无块，唯有其质。唐本注云：射干，此说者，是其鸢尾叶都似射干，而花紫碧色，不抽高茎，根似高良姜而肉白，根即鸢头。陶说由跋都论此尔。臣禹锡等谨按蜀本云：射干，微寒。《图经》云：肮二、三尺。花黄实黑，根多须，皮黄黑，肉黄赤。今所在皆有。二月、八月采根，去皮日干用之。陈藏器云：射干、鸢尾，按此二物相似，人多不分。射干，总有三物。佛经云：夜干貂KT ，此是恶兽，似青黄狗，食人。郭云能缘木。又阮公诗云：夜干临层城。此即是树。

　　今之射干殊高硕者，本草射干，即人间所种为花卉，亦名凤翼。叶如鸟翅，秋生红花，赤点。

　　鸢尾亦人间多种，苗低下于射干，如鸢尾，春夏生紫碧花者是也。又注云：据此犹错，夜干花黄，根亦黄色。药性论云：射干，使，有小毒。能治喉痹，水浆不入，能通女人月闭，治疰气，消瘀血。日华子云：消痰，破症结，胸膈满，腹胀，气喘， 癖，开胃下食，消肿毒，镇肝明目。根润，亦有形似高良姜大小，赤黄色淡硬，五、六、七、八月采。

　　图经曰：射（音夜）干，生南阳山谷田野，今在处有之，人家庭砌间亦多种植。春生苗，高二、三尺。叶似蛮姜，而狭长横张，疏如翅羽状，故一名乌 ，谓其叶耳。叶中抽茎，似萱草而强硬。六月开花，黄红色，瓣上有细纹。秋结实作房，中子黑色。根多须，皮黄黑，肉黄赤。

　　三月三日采根，阴干。陶隐居云：疗毒肿方多作夜干。今射亦作夜音。又云：别有射干，相似而花白茎长，似射人之执竿者。故阮公诗云：射干临层城是也。此不入药用。苏恭：射干，此说是鸢尾，叶都似射干，而花紫碧色，不抽高茎，根似高良姜面肉白，根即鸢头也。又按荀子云：西方有木焉，名曰射干。茎长四寸，生于高山之上，而临百仞之渊，其茎非能长也，所立者然也。杨 注云：当是草，而云木，误也。今观射干之形，其茎梗疏长，正如长竿状，得名由此耳。而陶以夜音为疑，且古字音呼固多相通，若汉官仆射主，射而亦音夜，非有别义也。又射干多生山崖之间，其茎虽细小，亦类木梗。故荀子名木，而苏谓陶说为鸢尾。鸢尾花亦不白，其白者自是射干之类，非鸢尾也。鸢尾布地而生，叶扁阔于射干。苏云：花紫碧色，根如高良姜者是也。《本经》云：生九嶷山谷，今在处有，大类蛮姜也。五月采。一云：九月、十月采根，日干。

　　雷公云：凡使，先以米泔水浸一宿漉出，然后用堇竹叶煮，从午至亥，漉出日干用之。

　　外台秘要：治喉痹。射干一片，含咽汁瘥。肘后方：治小儿疝发时，肿痛如刺。用生射干汁取下，亦可丸服之。

　　衍义曰：射干，此乃荀子所说：西方之木，名曰射干者也。《注》复引《本草》曰：不合以射干为木。殊不知五行只以水、火、木、金、土而言之。故儒者以草、木皆木也，金、铅皆金也，粪、土皆土也，灰、火皆火也，水、池皆水也。由是言之，即非佛经所说火宅喻之兽，及阮公所云：临层城者之木。况《本经》亦曰：一名草姜，故知是草无疑。今治肺气、喉痹为佳。日华子曰：大小似高良姜，赤黄色。此得之。

　　卷第十

　　蛇全（合是含字）

　　蛇全（合是含字）　味苦，微寒，无毒。主惊痫，寒热邪气，除热，金疮疽痔，鼠 恶疮头疡，疗心腹邪气，腹痛湿痹，养胎，利小儿。一名蛇衔。生益州山谷。八月采，阴干。

　　陶隐居云：即是蛇衔。蛇衔有两种，并生石上。当用细叶黄花者，处处有之。亦生黄土地，不必皆生石上也。唐本注云：全字乃是含字。陶见误本，宜改为含。含、衔义同，见古本草也。今按陈藏器本草云：蛇衔，主蛇咬。种之，亦令无蛇。今以草纳蛇口中，纵伤人，亦不能有毒矣。臣禹锡等谨按蜀本图经云：生石上及下湿地。花黄白，人家亦种之，五月采苗，生用。药性论云：蛇衔，臣，有毒。能治丹疹，治小儿寒热。日华子云：蛇含，能治蛇虫、蜂虺所伤，及眼赤，止血， 风疹，痈肿。茎、叶俱用。又名威蛇。

　　图经曰：蛇含，生益州山谷。今近外亦有之。生土石上，或下湿地。蜀中人家亦种之。

　　一茎五叶或七叶。此有两种。当用细叶黄色花者为佳。八月采根，阴干。《古今录验方》：治赤疹。用蛇衔草，捣令极烂，敷之瘥。赤疹者，由冷湿搏于肌中，甚即为热，乃成赤疹。得天热则剧，冷则减是也。古今诸丹毒疮肿方通用之。又下有女青条云：蛇衔根也，生朱崖。陶隐居、苏恭皆以为若是蛇衔根，不应独生朱崖。或云是雀瓢，即萝摩之别名。或云二物同名，以相类故也。医家鲜用，亦稀识别，故但附着于此。

　　雷公云：凡使，勿用有 尖叶者，号竟命草，其叶别空，只酸涩，不入用。若误服之，吐血不止，速服知时子解之。采得后，去根、茎，只取叶，细切晒干，勿令犯火。肘后方：治金疮。

　　亦捣敷之，佳。又方：治蜈蚣螫人，蛇含草挪敷之。斗门方：治产后泻痢。用小龙牙根一握，浓煎服之，甚效。蛇含是也。抱朴子云：蛇衔膏，连已断之指。晋·异苑云：有田父见一蛇被伤，又见蛇衔一草着其疮上。经日，伤蛇乃去，田父因取其草以治疮，皆验。遂名曰蛇衔草。

　　卷第十

　　常山

　　味苦、辛，寒、微寒，有毒。主伤寒寒热，热发，温疟鬼毒，胸中痰结，吐逆，疗鬼蛊往来，水胀，洒洒恶寒，鼠 。一名互草。生益州川谷及汉中。八月采根，阴干。（畏玉札。）

　　陶隐居云：出宜都、建平。细实黄者，呼为鸡骨常山，用最胜。唐本注云：常山，叶似茗狭长。茎圆，两叶相当。三月生白花，青萼。五月结实，青圆，三子为房。生山谷间。高者不过三、四尺。臣禹锡等谨按蜀本图经云：树高三、四尺，根似荆根，黄色而破，今出金州、房州、梁州，五月、六月采叶，名蜀漆也。药性论云：常山忌葱，味苦，有小毒。治诸疟，吐痰涎，去寒热。用小麦、竹叶三味合煮，小儿甚良。主疟、洒洒寒热不可进多，令人大吐，治项下瘤瘿。萧炳云：得甘草，吐疟。日华子云：忌菘菜。

　　图经文具蜀漆条下。

　　雷公云：凡使，春采、根、叶，夏秋冬一时，用使酒浸一宿，至明漉出，日干，熬捣，少用，勿令老人、久病服之，切忌也。外台秘要：治疟。常山三两，以浆水三升浸经一宿，煎取一升，欲发前顿服，然后微吐。肘后方：治疟病。常山三两捣末，以鸡子白和丸如桐子大。空腹三十丸。

　　衍义曰：常山，蜀漆根也。亦治疟吐痰，如鸡骨者佳。

　　卷第十

　　蜀漆

　　蜀漆　味辛，平、微温，有毒。主疟及咳逆寒热，腹中症坚，痞结，积聚，邪气，蛊毒，鬼疰，疗胸中邪结气，吐出之。生江林山川谷及蜀汉中。常山苗也。五月采叶，阴干。（栝蒌为之使，恶贯众。）

　　陶隐居云：是常山苗，而所出又异者，江林山即益州江阳山名，故是同处尔。彼人采仍萦结作丸，得时燥者佳。唐本注云：此草，日微萎则把束曝使燥，色青白，堪用。若阴干，便黑烂郁坏矣。陶云作丸。此乃 饼，非蜀漆也。臣禹锡等谨按蜀本图经云：五月采，日干之。

　　药性论云：蜀漆，使，畏橐吾，味苦，有小毒。常山苗也。能主治瘴、鬼疟多时不瘥，去寒热疟，治温疟寒热。不可多进，令人吐逆。主坚症，下肥气，积聚。萧炳云：桔梗为使。日华子云：蜀漆治症瘕。又名鸡尿草、鸭尿草。李含光云：常山茎也。八月、九月采。

　　图经曰：蜀漆，生江林山川谷及蜀汉。常山苗也。常山生益州山谷及汉中，蜀漆根也。

