<!-- { "loadSidebar": true } -->
　　江林山即益州江阳山名，是同处耳。今京西、淮、浙、湖南州郡亦有之。叶似茗而狭长，两两相当。茎圆有节。三月生红花，青萼。五月结实，青圆，三子为房。苗高者不过三、四尺，根似荆，黄色。而海州出者，叶似楸叶，八月，有花红白色，子碧色，似山楝子而小。五月采叶，八月采根，阴干。此二味为治疟之最要。张仲景蜀漆散：用蜀漆、云母、龙骨等分，杵末，患者至发前，以浆水和半钱服之。温疟加蜀漆半分，临发时服一钱匕。今天台山出一种草，名土常山，苗叶极甘，人用为饮香，其味如蜜，又名蜜香草，性亦凉，饮之益人，非此常山也。

　　雷公云：凡采得后，和根、苗。临用时即去根，取茎并叶，同拌，甘草四两，细锉用，拌水令湿同蒸。临时去甘草，取蜀漆五两，细锉，又拌甘草水匀，又蒸了任用，勿食木笋。

　　衍义曰：蜀漆，常山苗也。治疟，多吐人。其他亦未见所长。此草也，虑岁久，人或别有异

　　卷第十

　　甘遂

　　甘遂　味苦、甘，寒、大寒，有毒。主大腹疝瘕腹满，面目浮肿，留饮（音 ）宿食，破症坚积聚，利水谷道，下五水，散膀胱留热，皮中痞，热气肿满。一名甘 ，一名陵 ，一名凌泽，一名重泽，一名主田。生中山川谷。二月采根，阴干（瓜蒂为之使，恶远志，反甘草。）

　　陶隐居云：中山在代郡。先第一本出泰山，江东比来用京口者，大不相似。赤皮者胜，白皮者都下亦有，名草甘遂，殊恶，盖谓赝（音雁）伪之草，非言草石之草也。唐本注云：所谓草甘遂者，乃蚤休也，疗体全别。真甘遂苗似泽漆草，甘遂苗一茎，茎六、七叶，如蓖麻、鬼臼叶。生食一升亦不能利，大疗痈疽蛇毒。且真甘遂皆以皮赤肉白，作连珠，实重者良。亦无皮白者，皮白乃是蚤休，俗名重台也。臣禹锡等谨按药性论云：京甘遂，味苦，能泻十二种水疾，能治心腹坚满，下水，去痰水，主皮肌浮肿。日华子云：京西者上，汴、沧、吴者次，形似和皮甘草，节节切之。

　　图经曰：甘遂生中山川谷，今陕西、江东亦有之，或云京西出者最佳，汴、沧、吴者为次。

　　苗似泽漆，茎短小而叶有汁，根皮赤肉白，作连珠。又似和皮甘草。二月采根，节切之，阴干。以实重者为胜。又有一种草甘遂，苗一茎，茎端六、七叶，如蓖麻、鬼臼叶。用之殊恶，生食一升，亦不能下。唐注云：草甘遂即蚤休也。蚤休自有条。古方亦单用下水。《短剧》：疗妊娠小腹满，大小便不利，气急，已服猪苓散不瘥者。以甘遂散下之方：泰山赤皮甘遂二两，捣筛，以白蜜二两，和丸如大豆粒，多觉心下烦，得微下者，日一服之。下后还将猪苓散，不得下，日再服，渐加可至半钱匕，以微下为度，中间将散也。猪苓散见猪苓条中。

　　雷公云：凡采得后去茎，于槐砧上细锉，用生甘草汤、小荠 自然汁，二味搅浸三日。

　　其水如墨汁，更漉出，用东流水淘六、七次，令水清为度。漉出，于土器中熬令脆用之。肘后方：治卒肿满，身面皆洪大。甘遂一分粉之，猪肾一枚分为七脔，入甘遂于中，以火炙之令熟，旦食至四、五，当觉腹胁鸣，小便利。杨氏产乳治腹满，大小便不利，气急。甘遂二分为散，分五服，熟水下，如觉心下烦，得微利，日一服。

　　衍义曰：甘遂，今唯用连珠者，然《经》中不言。此药专于行水，攻决为用，入药须斟酌。

　　卷第十

　　白蔹

　　白蔹　味苦、甘，平、微寒，无毒。主痈肿疽疮，散结气，止痛，除热，目中赤，小儿惊痫，温疟，女子阴中肿痛，下赤白，杀火毒。一名菟核，一名白草，一名白根，一名昆仑。生衡山山谷。二月、八月采根，曝干。（代赭为之使，反乌头。）

　　陶隐居云：近道处处有之。作藤生，根如白芷，破片以竹穿之，日干。生取根捣，敷痈肿亦效。唐本注云：此根似天门冬，一株下有十许根，皮赤黑，肉白，如芍药，殊不似白芷。臣禹锡等谨按蜀本图经云：蔓生，枝端有五叶。今所在有之。药性论云：白蔹使，杀火毒，味苦，平，有毒，恶乌头。能主气壅肿。用赤小豆、 草为末，鸡子白调涂一切肿毒，治面上疮。子治温疟，主寒热，结壅热肿。日华子云：止惊邪，发背，瘰 ，肠风痔 ，刀箭疮，扑损，温热疟疾，血痢，汤火疮，生肌止痛。

　　图经曰：白蔹，生衡山山谷，今江淮州郡及荆、襄、怀、孟、商、齐诸州皆有之。二月生苗，多在林中作蔓，赤茎，叶如小桑。五月开花，七月结实。根如鸡鸭卵，三、五枚同窠，皮赤黑，肉白。二月、八月采根，破片曝干。今医治风，金疮及面药方多用之。濠州有一种赤蔹，功用与白蔹同，花实亦相类，但表里俱赤耳。

　　圣惠方：治疔疮，以水调白蔹末敷疮上。外台秘要备急治汤火灼烂，用白蔹末敷之。肘后方：治发背，白蔹末敷并良。

　　衍义曰：白蔹、白芨，古今服饵方，少有用者，多见于敛疮方中。二物多相须而行。

　　卷第十

　　青葙子

　　青葙子　味苦，微寒，无毒。主邪气，皮肤中热，风瘙身痒，杀三虫，恶疮疥虱，痔蚀，下部疮。子名草决明，疗唇口青。一名草蒿，一名萋蒿。生平谷道旁。三月采茎叶，阴干。

　　五月、六月采子。

　　陶隐居云：处处有。似麦闸极花，其子甚细。后又有草蒿，别本亦作草 。今即主疗殊相类，形名又相似极多，足为疑，而实两种也。唐本注云：此草，苗高尺许，叶细软，花紫白色，实作角，子黑而扁光，似苋实而大，生下湿地，四月、五月采。荆、襄人名为昆仑草。捣汁单服，大疗温疠甘 。臣禹锡等谨按蜀本图经云：叶细软长，亦为蔓。今所在下湿地有。

　　药性论云：青葙子，一名草 ，味苦，平，无毒。能治肝脏热毒冲眼，赤障青盲翳肿，主恶疮疥瘙，治下部虫 疮。萧炳云：今主理眼，有青葙子丸。又有一种花黄，名陶珠术，苗相似。日华子云：治五脏邪气，益脑髓，明耳目，镇肝，坚筋骨，去风寒湿痹，苗止金疮血。

　　图经曰：青葙子，生平谷道旁，今江淮州郡近道亦有之。二月内生青苗，长三、四尺。

　　叶阔似柳细软，茎似蒿，青红色。六月、七月内生花，上红下白。子黑光而扁，有似莨菪。根似蒿根而白，直下独茎生根。六月、八月采子。又有一种花黄，名陶珠术，苗亦相似，恐不堪用之。

　　雷公云：凡用，勿使思 子并鼠 子。其二件真似青葙子，只是味不同。其思 子味粗，煎之有涎。凡用先烧铁臼杵，单捣用之。广利方治鼻衄出血不止。以青葙子汁三合，灌鼻中。三国志云：《魏略》：初平中有青牛先生，常服青葙子，年如五、六十者，人或识之，谓其已百岁有余尔。

　　衍义曰：青葙子，《经》中并不言治眼，《药性论》始言之。能治肝脏热毒冲眼、赤障、青盲。萧炳亦云：理眼。日华子云：益脑髓、明耳目，镇肝。今人多用治眼，殊不与《经》意相当。

　　卷第十

　　（音桓）菌（音郡）

　　味咸、甘，平、微温，有小毒。主心痛，温中，去长虫白癣（音藓）蛲（音饶）虫，蛇螫毒，症瘕诸虫，疽蜗，去蛔虫、寸白，恶疮。一名 卢。生东海池泽及渤海章武。八月采，阴干。（得酒良，畏鸡子。）

　　陶隐居云：北来，此亦无有。形状似菌，云鹳屎所化生，一名鹳菌。单末之，猪肉 和食，可以遣蛔虫。唐本注云： 菌，今出渤海芦苇泽中咸卤地，自然有此菌尔。亦非是鹳屎所化生也。其菌色白轻虚，表里相似，与众菌不同。疗蛔虫有效。臣禹锡等谨按蜀本图经云：今出沧州。秋雨以时即有，天旱及霖即稀。日干者良。药性论云： 菌，味苦。能除腹内冷痛，治白秃。

　　食疗云：菌子，发五脏风，壅经络，动痔病，昏多睡，背膊、四肢无力。又，菌子有数般，槐树上生者良。野田中者，恐有毒，杀人。又，多发冷气。外台秘要：治蛔虫攻心如刺，吐清汁。 芦一两杵末，以羊肉 和之，旦顿服佳。金匮玉函云：菌仰卷及赤色，不可食。木耳青色及仰生者，不可食之。

　　卷第十

　　白芨

　　白芨　味苦、辛，平、微寒，无毒。主痈肿恶疮败疽，伤阴死肌，胃中邪气，贼风鬼击，痱（音肥）缓不收，除白癣疥虫。一名甘根，一名连及草。生北山川谷，又冤句及越山。（紫石英为之使，恶理石，畏李核、杏仁。）

　　陶隐居云：近道处处有之。叶似杜若，根形似菱米，节间有毛。方用亦稀，可以作糊。

　　唐本注云：此物，山野人患手足皲（音军）拆，嚼以涂之有效。臣禹锡等谨按蜀本云：反乌头。

　　又七月实熟，黄黑色，冬凋。根似菱，三角，白色，角头生芽。今出申州。二月、八月采根用。吴氏云神农：苦。黄帝：辛。李氏：大寒。雷公：辛，无毒。茎叶如生姜、藜芦，十月华，直上，紫赤，根白连，二月、八月、九月采。药性论云：白芨，使。能治结热不消，主阴下痿，治面上 ，令人肌滑。日华子云：味甘 止惊邪血邪，痫疾，赤眼症结，发背瘰 ，肠风痔，刀箭疮，扑损，温热疟疾，血痢，汤火疮，生肌止痛，风痹。

　　图经曰：白芨，生北山川谷，又冤句及越山，今江淮、河、陕、汉、黔诸州皆有之，生石山上。春生苗，长一尺许。似 榈及藜芦，茎端生一台，叶两指大，青色。夏开花紫。七月结实至熟，黄黑色。至冬叶凋。根似菱米，有三角，白色，角端生芽。二月、七月采根。今医治金疮不瘥及痈疸方中多用之。

　　经验方：治鼻衄不止甚者。白芨为末，津调涂山根上，立止。

　　衍义：白芨，文具白蔹条下。

　　卷第十

　　大戟

　　大戟　味苦、甘，寒、大寒，有小毒。主蛊毒，十二水，腹满急痛积聚，中风皮肤疼痛，吐逆，颈腋痈肿，头痛，发汗，利大小肠。一名邛钜。生常山。十二月采根，阴干。（反甘草。）

　　陶隐居云：近道处处皆有。至猥贱也。臣禹锡等谨按唐本云：畏菖蒲、芦草、鼠尿。蜀本图经云：苗似甘遂高硕，叶有白汁，花黄。根似细苦参，皮黄黑，肉黄白。五月采苗，二月、八月采根用。尔雅云：荞，邛钜。注云：今本草大戟也。药性论云：大戟，使。反芫花、海藻，毒用菖蒲解之。味苦、辛，有大毒。破新陈，下恶血癖块，腹内雷鸣，通月水，善治瘀血，能堕胎孕。日华子云：小豆为之使，恶薯蓣。泻毒药，泄天行黄病温疟，破症结。

　　图经曰：大戟，泽漆根也。生常山，今近道多有之。春生红芽，渐长作丛，高一尺以来。

