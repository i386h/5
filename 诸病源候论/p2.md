<!-- { "loadSidebar": true } -->
　　又云：偃卧，合两膝，布两足，伸腰，口纳气，振腹自极七息。除壮热疼痛，两胫不随又云：治四肢疼闷及不随，腹内积气，床席必须平稳，正身仰卧，缓解衣带，枕高三寸，握固。握固者，以两手各自以四指把手拇指，舒臂，令去身各五寸，两脚竖指，相去五寸，安心定意，调和气息，莫思余事，专意念气，徐徐漱醴泉。漱醴泉者，以舌舐略唇口牙齿，然后咽唾，徐徐以口吐气，鼻引气入喉。须微微缓作，不可卒急强作，待好调和。引气、吐气，勿令自闻出入之声。每引气，心心念送之，从脚趾头使气出。引气五息、六息，一出之，为一息；一息数至十息，渐渐增益，得至百息、二百息，病即除愈。不用食生菜及鱼肥肉。大饱食后，喜怒忧恚，悉不得辄行气。惟须向晓清静时行气，大佳，能愈万病。

　　卷之一　风病诸候（上凡二十九论）

　　十六、风湿痹身体手足不随候

　　风寒湿三气合而为痹。其三气时来，亦有偏多偏少。而风湿之气偏多者，名风湿痹也。

　　人腠理虚者，则由风湿气伤之，搏于血气，血气不行，则不宣，真邪相击，在于肌肉之间，故其肌肤尽痛。然诸阳之经，宣行阳气，通于身体，风湿之气客在肌肤，初始为痹。若伤诸阳之经，阳气行则迟缓，而机关弛纵，筋脉不收摄，故风湿痹而复身体手足不随也。

　　卷之一　风病诸候（上凡二十九论）

　　十七、风痹手足不随候

　　风寒湿三气合而为痹。风多者为风痹。风痹之状，肌肤尽痛。诸阳之经，尽起于手足，而循行于身体。风寒之客肌肤，初始为痹，后伤阳经，随其虚处而停滞，与血气相搏，血气行则迟缓，使机关驰纵，故风痹而复手足不随也。其汤熨针石，别有正方，补养宣导，今附于后。

　　《养生方·导引法》云：左右拱两臂，不息九通。治臂足痛，劳倦风痹不随。

　　卷之一　风病诸候（上凡二十九论）

　　十八、风半身不随候

　　风半身不随者，脾胃气弱，血气偏虚，为风邪所乘故也。脾胃为水谷之海，水谷之精化为血气，润养身体。脾胃既弱，水谷之精润养不周，致血气偏虚，而为风邪所侵，故半身不随也。

　　诊其寸口沉细，名曰阳内之阴。病苦悲伤不乐，恶闻人声，少气，时汗出，臂偏不举。

　　又寸口偏绝者，则偏不随；其两手尽绝者，不可治也。

　　卷之一　风病诸候（上凡二十九论）

　　十九、偏风候

　　偏风者，风邪偏客于身一边也。人体有偏虚者，风邪乘虚而伤之，故为偏风也。其状，或不知痛痒，或缓纵，或痹痛是也。其汤熨针石，别有正方，补养宣导，今附于后。

　　《养生方·导引法》云：一手长舒，令掌仰，一手捉颏，挽之向外，一时极势二七。左右亦然。手不动，两向侧极势，急挽之，二七。去颈骨急强，头风脑旋，喉痹，膊内冷注，偏风。

　　又云：一足踏地，一手向后长舒努之，一手捉涌泉急挽，足努、手挽，一时极势。左右易，俱二七。治上下偏风、阴气不和。

　　卷之一　风病诸候（上凡二十九论）

　　二十、风曳候

　　风 曳者，肢体弛缓不收摄也。人以胃气养于肌肉经络也。胃若衰损，其气不实，经脉虚，则筋肉懈惰，故风邪搏于筋而使 曳也。

　　卷之一　风病诸候（上凡二十九论）

　　二十一、风不仁候

　　风不仁者，由荣气虚，卫气实，风寒入于肌肉，使血气行不宣流。其状，搔之皮肤如隔衣是也。

　　诊其寸口脉缓，则皮肤不仁。不仁，脉虚数者生，牢急疾者死。其汤熨针石，别有正方，补养宣导，今附于后。

　　《养生方·导引法》云：赤松子曰：偃卧，展两胫、两手，足外踵，指相向，以鼻纳气，自极七息。除死肌、不仁、足寒。

　　又云：展两足，上。除不仁、胫寒之疾也。

　　卷之一　风病诸候（上凡二十九论）

　　二十二、风湿痹候

　　风湿痹病之状，或皮肤顽浓，或肌肉酸痛。风寒湿三气杂至，合而成痹。其风湿气多而寒气少者，为风湿痹也。由血气虚，则受风湿，而成此病。久不瘥，入于经络，搏于阳经，亦变令身体手足不随。其汤熨针石，别有正方，补养宣导，今附于后。

　　《养生方·导引法》云：任臂，不息十二通。愈足湿痹不任行，腰脊痹痛。又正卧，叠两手着背下，伸两脚，不息十二通，愈足湿痹，不任行，腰脊痛痹。有偏患者，患左压右足，患右压左足。久行，手亦如足用行，满十方止。

　　又云：以手摩腹，从足至头，正卧，蜷臂导引，以手持引足住，任臂，闭气不息十二通，以治痹湿不可任，腰脊痛。

　　卷之一　风病诸候（上凡二十九论）

　　二十三、风湿候

　　风湿者，是风气与湿气共伤于人也。风者，八方之虚风；湿者，水湿之蒸气也。若地下湿，复少霜雪，其山水气蒸，兼值暖， 退人腠理开，便受风湿。其状，令人懈惰，精神昏愦。若经久，亦令人四肢缓纵不随，入脏则喑哑，口舌不收；或脚痹弱，变成香港脚。其汤熨针石，别有正方，补养宣导，今附于后。

　　《养生方·真诰》云：栉头理发，欲得多过，通流血脉，散风湿，数易栉，更番用之。

　　卷之一　风病诸候（上凡二十九论）

　　二十四、风痹候

　　痹者，风寒湿三气杂至，合而成痹。其状：肌肉顽浓，或疼痛。由人体虚，腠理开，故受风邪也。病在阳曰风，在阴曰痹；阴阳俱病，曰风痹。其以春遇痹为筋痹，则筋屈。筋痹不已，又遇邪者，则移入肝。其状：夜卧则惊，饮多，小便数。夏遇痹者为脉痹，则血凝不流，令人萎黄。脉痹不已，又遇邪者，则移入心。其状：心下鼓，气暴上逆，喘不通，嗌干喜噫。长夏遇痹者为肌痹，在肉则不仁。肌痹不已，复遇邪者，则移入脾。其状：四肢懈惰，发咳呕汁。秋遇痹者为皮痹，则皮肤无所知。皮痹不已，又遇邪者，则移入于肺，其状，气奔痛。冬遇痹者为骨痹，则骨重不可举，不随而痛。骨痹不已，又遇邪者，则移入于肾，其状喜胀。

　　诊其脉大而涩者，为痹；脉来急者，为痹。其汤熨针石，别有正方，补养宣导，今附于后。

　　《养生方》云：因汗入水，即成骨痹。

　　又云：忍尿不便，膝冷成痹。

　　又云：大汗勿偏脱衣，喜偏风半身不随。

　　《养生经要集》云：大汗急敷粉，着汗湿衣，令人得疮，大小便不利。

　　《养生方·导引法》云：一曰以右踵拘左足拇趾，除风痹；二曰以左踵拘右足拇趾，除厥痹；三曰两手更引足趺，置膝上，除体痹。

　　又云：偃卧，合两膝头，翻两足，伸腰，口纳气，胀腹自极七息。除痹痛热痛、两胫不随。

　　又云：踞坐，伸腰，以两手引两踵，以鼻纳气，自极七息，引两手布两膝。除痹呕。

　　又云：偃卧，端展两手足臂，以鼻纳气，自极七息，摇足三十而止。除胸足寒、周身痹，厥逆。

　　又云：正倚壁，不息行气，从头至足止。愈大风、偏枯、诸痹。

　　又云：左右手夹据地，以仰引腰五息止，去痿痹，利九窍。

　　又云：仰两足指，五息止。引腰背痹、偏枯；令人耳闻声。久行，眼耳诸根无有挂碍。

　　又云：踞坐，伸右脚，两手抱左膝头，伸腰，以鼻纳气，自极七息，展右足着外。除难屈伸拜起、胫中疼痛痹。

　　又云：左右拱两臂，不息九通。治臂足痛、劳倦、风痹不随。

　　又云：凡人常觉脊背皆倔强而闷，不问时节，缩咽膊内，仰面努膊井向上，头左右两向挪之，左右三七，一住，待血行气动定，然始更用。初缓后急，不得先急后缓。若无病患，常欲得日起、午时、日没三辰如用，辰别二七。除寒热病，脊腰颈项痛、风痹、口内生疮、牙齿风、头眩尽除。

　　卷之一　风病诸候（上凡二十九论）

　　二十五、血痹候

　　血痹者，由体虚，邪入于阴经故也，血为阴，邪入于血而痹，故为血痹也。其状，形体如被微风所吹。此由忧乐之人，骨弱肌肤盛，因疲劳汗出，卧不时动摇，肤腠开，为风邪所侵也。诊其脉自微涩，在寸口、关上小紧，血痹也。宜可针引阳气，令脉和紧去则愈。

　　卷之一　风病诸候（上凡二十九论）

　　二十六、风惊邪候

　　风惊邪者，由体虚，风邪伤于心之经也。心为手少阴之经，心气虚，则风邪乘虚伤其经，入舍于心，故为风惊邪也。其状，乍惊乍喜，恍惚失常是也。

　　卷之一　风病诸候（上凡二十九论）

　　二十七、风惊悸候

　　风惊悸者，由体虚，心气不足，心之腑为风邪所乘；或恐惧忧迫，令心气虚，亦受于风邪。风邪搏于心，则惊不自安。惊不已，则悸动不定。其状，目精不转，而不能呼。

　　诊其脉，动而弱者，惊悸也。动则为惊，弱则为悸。

　　卷之一　风病诸候（上凡二十九论）

　　二十八、风惊恐候

　　风惊恐者，由体虚受风，入乘脏腑。其状，如人将捕之。心虚则惊，肝虚则恐。足厥阴为肝之经，与胆合；足少阳为胆之经，主决断众事。心肝虚而受风邪，胆气又弱，而为风所乘，恐如人捕之。

　　卷之一　风病诸候（上凡二十九论）

　　二十九、风惊候

　　风惊者，由体虚，心气不足，为风邪所乘也。心藏神而主血脉，心气不足则虚，虚则血乱，血乱则气并于血，气血相并，又被风邪所乘，故惊不安定，名为风惊。

　　诊其脉至如数，使人暴惊，三四日自已。

　　《养生方》云：精藏于玉房，交接太数，则失精。失精者，令人怅怅，心常惊悸。

　　卷之二　风病诸候下（凡三十论）

　　三十、历节风候

　　历节风之状，短气，白汗出，历节疼痛不可忍，屈伸不得是也。由饮酒腠理开，汗出当风所致也。亦有血气虚，受风邪而得之者。风历关节，与血气相搏交攻，故疼痛。血气虚，则汗也。风冷搏于筋，则不可屈伸，为历节风也。

　　卷之二　风病诸候下（凡三十论）

　　三十一、风身体疼痛候

　　风身体疼痛者，风湿搏于阳气故也。阳气虚者，腠理易开，而为风湿所折，使阳气不得发泄，而与风湿相搏于分肉之间，相击，故疼痛也。

　　诊其脉，浮而紧者，则身体疼痛。

　　卷之二　风病诸候下（凡三十论）

　　三十二、风入腹拘急切痛候

　　风入腹拘急切痛者，是体虚受风冷，风冷客于三焦，经于脏腑，寒热交争，故心腹拘急切痛。

　　卷之二　风病诸候下（凡三十论）

　　三十三、风经五脏恍惚候

