<!-- { "loadSidebar": true } -->
　　寒厥之为寒，必从五指始，上于膝下。阴气起于五指之里，集于膝下，聚于膝上，故阴气胜则五指至膝上寒。其寒也，不从外，皆从内寒。寒厥何失而然？前阴者，宗筋之所聚，太阴阳明之所合也，春夏则阳气多而阴气衰，秋冬则阴气盛而阳气衰。此人者，质壮，以秋冬夺其所用，下气上争，未能复，精气溢下，邪气因从之而上，气因于中，阳气衰，不能渗荣其经络，故阳气日损，阴气独在，故手足为之寒。

　　夫厥者，或令人腹满，或令人暴不知人，或半日远至一日乃知人者，此由阴气盛于上，则下气重上，而邪气逆，逆则阳气乱，乱则不知人。

　　太阳之厥，踵首头重，足不能行，发为 仆。阳明之厥，则癫疾欲走呼，腹满不能卧，卧则面赤而热，妄见妄言。少阳之厥，则暴聋颊肿，胸热胁痛， 不可以运。太阴之厥，腹满 胀，后不利，不欲食，食之则呕，不得卧也。少阴之厥者，则舌干尿赤，腹满心痛。厥阴之厥者，少腹肿痛， 胀，泾溲不利，好卧屈膝，阴缩肿，胫内热。其汤熨针石，别有正方，补养宣导，今附于后。

　　《养生方·导引法》云：正偃卧，展两足，鼻纳气，自极七息，摇足三十过止。除足寒厥逆也。

　　卷之十三　气病诸候（凡二十五论）

　　一、上气候

　　夫百病皆生于气，故怒则气上，喜则气缓，悲则气消，恐则气下，寒则气收聚，热则腠理开而气泄，忧则气乱，劳则气耗，思则气结，九气不同。

　　怒则气逆，甚则呕血，及食而气逆上也。喜则气和，荣卫行通利，故气缓焉。悲则心系急，肺布叶举，使上焦不通，荣卫不散，热气在内，故气消也。恐则精却，精却则上焦闭，闭则气还，还则下焦胀，故气不行。寒则经络凝涩，故气收聚也。热则腠理开，荣卫通，故汗大泄也。忧则心无所寄，神无所归，虑无所定，故气乱矣。劳则喘且汗，外内皆越，故气耗矣。思则身心有所止，气留不行，故气结矣。

　　诊寸口脉伏，胸中逆气，是诸气上冲朐中。故上气、面 肿、膊息，其脉浮大，不治。上气，脉躁而喘者，属肺；肺胀欲作风水，发汗愈。脉洪则为气。其脉虚宁伏匿者生，牢强者死。喘息低仰，其脉滑，手足温者，生也；涩而四末寒者，死也。上气脉数者死，谓其形损故也。其汤烫针石，别有正方，补养宣导，今附于后。

　　《养生方》云：饮水勿急咽，久成气病。

　　《养生方·导引法》云：两手向后，合手拓腰向上，急势，振摇臂肘，来去七。始得手不移，直向上向下，尽势，来去二七，去脊、心、肺气，壅闷消散。

　　又云：凡学将息人，先须正坐，并膝头、足；初坐，先足指相对，足跟外扒。坐上，少欲安稳，须两足跟向内相对。坐上，足指外扒，觉闷痛，渐渐举身似款便，坐上。待共两坐相似，不痛，始双竖脚跟向上，坐上，足指并反向外。每坐常学。去膀胱内冷、膝风冷，足疼、上气、腰痛，尽自消适也。

　　又云：两足两指相向，五息止。引心肺，去咳逆，上气。极用力，令两足相向，意止引肺中气出，病患行肺内外，展转屈伸，随适，无有违逆。

　　卷之十三　气病诸候（凡二十五论）

　　二、卒上气候

　　肺主于气。若肺气虚实不调，或暴为风邪所乘，则腑脏不利，经络痞涩，气不宣和，则卒上气也。又因有所怒，则气卒逆上，甚则变呕血，气血俱伤。其汤熨针石，别有正方，补养宣导，今附于后。

　　《养生方·导引法》云：两手交叉颐下，自极，致补气；治暴气咳。

　　以两手交颐下，各把两颐脉，以颐句交中，急牵来着喉骨，自极三通，致补气充足，治暴气上气，写喉等病，令气调长，音声弘亮。

　　卷之十三　气病诸候（凡二十五论）

　　三、上气鸣息候

　　肺主于气，邪乘于肺则肺胀，胀则肺管不利，不利则气道涩，故气上喘逆，鸣息不通。

　　诊其肺脉滑甚，为息奔上气。脉出鱼际者，主喘息。其脉滑者生，快者死也。

　　卷之十三　气病诸候（凡二十五论）

　　四、上气喉中如水鸡鸣候

　　肺病令人上气，兼胸膈痰满，气行壅滞，喘息不调，致咽喉有声如水鸡之鸣也。

　　卷之十三　气病诸候（凡二十五论）

　　五、奔气候

　　夫气血循行经络，周而复始，皆有常度。肺为五脏上盖，主通行于腑脏之气。若肺受邪，则气道不利；气道不利，则诸脏气壅；则失度，故气奔急也。

　　卷之十三　气病诸候（凡二十五论）

　　六、贲豚气候

　　夫贲豚气者，肾之积气。起于惊恐、忧思所生。若惊恐，则伤神，心藏神也。忧思则伤志，肾藏志也。神志伤动，气积于肾，而气下上游走，如豚之奔，故曰贲豚。其气乘心，若心中踊踊如事所惊，如人所恐，五脏不定，食饮辄呕，气满胸中，狂痴不定，妄言妄见，此惊恐贲豚之状。若气满支心，心下闷乱，不欲闻人声，休作有时，乍瘥乍极，吸吸短气，手足厥逆，内烦结痛，温温欲呕，此忧思贲豚之状。

　　诊其脉来触祝触祝者，病贲豚也。肾脉微急，沉厥，贲豚，其足不收，不得前后。

　　卷之十三　气病诸候（凡二十五论）

　　七、上气呕吐候

　　肺主于气，肺为邪所乘，则上气。此为膈内有热，胃间有寒，寒从胃上乘于肺，与膈内热相搏，故乍寒乍热而上气。上气动于胃，胃气逆，故呕吐也。

　　卷之十三　气病诸候（凡二十五论）

　　八、上气肿候

　　肺主于气，候身之皮毛。而气之行，循环脏腑，流通经络，若外为邪所乘，则肤腠闭密，使气内壅，与津液相并，不得泄越，故上气而身肿也。

　　卷之十三　气病诸候（凡二十五论）

　　九、结气候

　　结气病者，忧思所生也。心有所存，神有所止，气留而不行，故结于内。其汤熨针石，别有正方，补养宣导，今附于后。

　　《养生方》云：哭泣悲来，新哭讫，不用即食，久成气病。

　　《养生方·导引法》云：坐，伸腰，举左手，仰其掌，却右臂，覆右手，以鼻纳气，自极七息。息间，稍顿右手。除两臂背痛、结气。

　　又云：端坐，伸腰，举左手，仰掌，以右手承右胁，以鼻纳气，自极七息。除结气。

　　又云：两手拓肘头，拄席，努肚上极势，待大闷始下，来去上下五七。去脊背体内疼、骨节急强、肚肠宿气。行忌太饱，不得用肚编也。

　　卷之十三　气病诸候（凡二十五论）

　　十、冷气候

　　夫脏气虚，则内生寒也。气常行腑脏，腑脏受寒冷，即气为寒冷所并，故为冷气。其状或腹胀，或腹痛，甚则气逆上而面青、手足冷。

　　卷之十三　气病诸候（凡二十五论）

　　十一、七气候

　　七气者，寒气、热气、怒气、恚气、忧气、喜气、愁气。凡七气积聚，牢大如杯若，在心下、腹中，疾痛欲死，饮食不能，时来时去，每发欲死，如有祸状，此皆七气所生。

　　寒气则呕吐、恶心；热气则说物不章，言而遑；怒气则上气不可忍，热痛上抢心，短气欲死，不得气息也；恚气则积聚在心下，心满不得饮食；忧气则不可极作，暮卧不安席；喜气即不可疾行，不能久立；愁气则喜忘，不识人语，置物四方，还取不得去处，若闻急，即手足筋挛不举。

　　卷之十三　气病诸候（凡二十五论）

　　十二、九气候

　　九气者，谓怒、喜、悲、恐、寒、热、忧、劳、思。因此九事而伤动于气，一曰怒则气逆，甚则呕血及食而气逆也；二曰喜则其气缓，荣卫通利，故气缓；三曰悲则气消，悲则使心系急，肺布叶举，使上焦不通，热气在内，故气消也；四曰恐则气下，恐则精却，精却则上焦闭，闭则气还，气还则下焦胀，故气不行；五曰寒则气收聚，寒使经络凝涩，使气不宣散故也；六曰热则腠理开，腠理开则荣卫通，汗大泄；七曰忧则气乱，气乱则心无所寄，神无所归，虑无所定，故气乱；八曰劳则气耗，气耗则喘且汗，外内皆越，故气耗也；九曰思则气结，气结则心有所止，故气留而不行。

　　众方说此九气，互有不同，但气上之由有九，故名为九气类也。

　　卷之十三　气病诸候（凡二十五论）

　　十三、短气候

　　平人无寒热，短气不足以息者，体实，实则气盛，盛则气逆不通，故短气。又，肺虚则气少不足，亦令短气，则其人气微，常如少气，不足以呼吸。

　　诊其脉，尺寸俱微，血气不足，其人短气。寸口脉沉，胸中短气。脉前小后大，则为胸满短气。脉洪大者，亦短气也。

　　卷之十三　气病诸候（凡二十五论）

　　十四、五膈气候

　　五膈气者，谓忧膈、恚膈、气膈、寒膈、热膈也。忧膈之病，胸中气结，烦闷，津液不通，饮食不下，羸瘦不为气力。恚膈之为病，心下苦实满，噫辄酢心，食不消，心下积结，牢在胃中，大小便不利。气膈之为病，胸胁逆满，咽塞，胸膈不通，噫闻食臭。寒膈之为病，心腹胀满，咳逆，腹上苦冷，雷鸣，绕脐痛，食不消，不能食肥。热膈之为病，脏有热气，五心中热，口中烂，生疮，骨烦，四肢重，唇口干燥，身体头面手足或热，腰背皆疼痛，胸痹引背，食不消，不能多食，羸瘦少气及癖也。此是方家所说五膈形证也。

　　经云：阳脉结，谓之膈。言忧恚寒热，动气伤神；而气之与神，并为阳也。伤动阳气，致阴阳不和，而腑脏生病，结于胸膈之间，故称为膈气。众方说五膈，互有不同，但伤动之由有五，故云五膈气。

　　卷之十三　气病诸候（凡二十五论）

　　十五、逆气候

　　夫逆气者，因怒则气逆，甚则呕血，及食而气逆上。

　　人有逆气，不得卧而息有音者；有起居如故，而息有音者；有得卧，行而喘者；有不能卧、不能行而喘者；有不能卧，卧而喘者，皆有所起。

　　其不得卧而息有音者，是阳明之逆。足三阳者下行，今逆而上行，故息有音。阳明者，为胃脉也；胃者，六腑之海，其气亦下行，阳明逆，气不得从其道，故不得卧。夫胃不和则卧不安，此之谓也。

　　夫起居如故，而息有音者，此肺之络脉逆，络脉之气不得随经上下，故留经而不行。此络脉之疾人，故起居如故而息有音。

　　不得卧，卧而喘者，是水气之客。夫水者，循津液而流也；肾者水脏，主津液，津液主卧而喘。

　　诊其脉，趺阳脉太过，则令人逆气，背痛温温然。寸口脉伏，胸中有逆气。关上脉细，其人逆气，腹痛胀满。其汤熨针石，别有正方，补养宣导，今附于后。

