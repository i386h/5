<!-- { "loadSidebar": true } -->
　　膀胱，足太阳也，为肾之腑。肾为足少阴，为脏，与膀胱合，俱主水。凡人之阴阳，日入而阳气尽则阴受气，至夜半阴阳大会，气交则卧睡。小便者，水液之余也，从膀胱入于胞为小便，夜卧则阳气衰伏，不能制于阴，所以阴气独发，水下不禁，故于眠睡而不觉尿出也

　　卷之十四　小便病诸候（凡八论）

　　八、胞转候

　　胞转者，由是胞屈辟，小便不通，名为胞转。其病状：齐下急痛，小便不通是也。此病或由小便应下，便强忍之，或为寒热所迫。此二者，俱令水气还迫于胞，使胞屈辟不得充张，外水应入不得入，内溲应出不得出，外内相壅塞，故令不通。此病至四五日，乃有致死者。饱食、食讫，应小便而忍之，或饱食讫而走马，或小便急因疾走，或忍尿入房，亦皆令胞转，或胞落，并致死。

　　卷之十四　大便病诸候（凡五论）

　　一、大便难候

　　大便难者，由五脏不调，阴阳偏有虚实，谓三焦不和，则冷热并结故也。

　　胃为水谷之海，水谷之精，化为荣卫，其糟粕行之于大肠以出也。五脏三焦既不调和，冷热壅涩，结在肠胃之间。其肠胃本实，而又为冷热之气所并，结聚不宣，故令大便难也。

　　又云：邪在肾，亦令大便难。所以尔者，肾脏受邪，虚而不能制小便，则小便利，津液枯燥，肠胃干涩，故大便难。

　　又，渴利之家，大便也难，所以尔者，为津液枯竭，致令肠胃干燥。

　　诊其左手寸口人迎以前脉，手少阴经也。脉沉为阴，阴实者，病苦闭，大便不利，腹满四肢重，身热苦胃胀。右手关上脉阴实者，脾实也，苦肠中伏伏如牢状，大便难。脉紧而滑跗阳脉微弦，法当腹满，不满者，必大便难而脚痛，此虚寒从上向下也。其汤熨针石，别有正方，补养宣导，今附于后。

　　《养生方·导引法》云：偃卧，直两手，捻左右胁。除大便难、腹痛、腹中寒。口纳气，鼻出气，温气咽之数十，病愈。

　　卷之十四　大便病诸候（凡五论）

　　二、大便不通候

　　大便不通者，由三焦五脏不和，冷热之气不调，热气偏入肠胃，津液竭燥，故令糟粕痞结，壅塞不通也。其汤熨针石，别有正方，补养宣导，今附于后。

　　《养生方·导引法》云：龟行气，伏衣被中，覆口鼻头面，正卧，不息九通，微鼻出气

　　卷之十四　大便病诸候（凡五论）

　　三、大便失禁候

　　大便失禁者，由大肠与肛门虚弱冷滑故也。肛门，大肠之候也，俱主行糟粕，既虚弱冷滑，气不能温制，故使大便失禁。

　　卷之十四　大便病诸候（凡五论）

　　四、关格大小便不通候

　　关格者，大小便不通也。大便不通，谓之内关；小便不通，谓之外格；二便俱不通，为关格也。由阴阳气不和，荣卫不通故也。阴气大盛，阳气不得荣之，曰内关。阳气大盛，阴气不得荣之，曰外格。阴阳俱盛，不得相荣，曰关格。关格则阴阳气痞结，腹内胀满，气不行于大小肠，故关格而大小便不通也。

　　又风邪在三焦，三焦约者，则小肠痛内闭，大小便不通。日不得前后，而手足寒者，为三阴俱逆，三日死也。

　　诊其脉来浮牢且滑直者，不得大小便也。

　　卷之十四　大便病诸候（凡五论）

　　五、大小便难候

　　大小便难者，由冷热不调，大小肠有游气，游气在于肠间，搏于糟粕，溲便不通流，故诊其尺脉滑而浮大，此为阳干于阴，其人苦小腹痛满，不能尿，尿即阴中痛，大便亦然。其汤熨针石，别有正方，补养宣导，今附于后。

　　《养生方·导引法》云：正坐，以两手交背后，名曰带便。愈不能大便，利腹，愈虚羸。反叉两手着背上，推上使当心许， 坐，反到九通。愈不能大小便，利腹，愈虚羸也

　　卷之十五　五脏六腑病诸候（凡十三论）

　　一、肝病候

　　肝象木，旺于春；其脉弦，其神魂，其华在爪，其充在筋，其声呼，其臭臊，其味酸，其液泣，其色青，其藏血；足厥阴其经也。与胆合，胆为腑而主表，肝为脏而主里。

　　肝气盛，为血有余，则病目赤，两胁下痛引小腹，善怒。气逆则头眩，耳聋不聪，颊肿，是肝气之实也，则宜泻之。肝气不足，则病目不明，两胁拘急，筋挛，不得太息，爪甲枯，面青，善悲恐，如人将捕之，是肝气之虚也，则宜补之。

　　于四时：病在肝，愈于夏；夏不愈，甚于秋；秋不死，待于冬；起于春。于日：愈在丙丁；丙丁不愈，加于庚辛；庚辛不死，待于壬癸；起于甲乙。于时：平旦慧，下哺甚，夜半静。禁当风。

　　肝部，左手关上是也。平肝脉来，绰绰如按琴瑟之弦，如揭长竿末梢，曰肝平。春以胃气为本。春，肝木王，其脉弦细而长，是平脉也。反得微涩而短者，是肺之乘肝，金之克木，大逆，十死不治；反得浮大而洪者，是心乘肝，子之扶母，虽病当愈；反得沉濡滑者，是肾乘肝，母之归子，虽病当愈；反得大而缓者，是脾之乘肝，为土之陵木，土之畏木，虽病不死。病肝脉来，盛实而滑，如循长竿，曰肝病；死肝脉来，急益劲，如新张弓弦，曰肝死；真肝脉至，中外急，如循刀刃赜赜然，如新张弓弦。色青白不泽，毛折乃死。

　　《养生方》云：春三月，此谓发陈，天地俱生，万物以荣。夜卧早起，阔步于庭。被发缓形，以使春志生。生而勿杀，与而勿夺，赏而勿罚，此春气之应也；养生之道也。逆之则伤于肝，夏变为寒，则奉长生者少。

　　《养生方·导引法》云：肝脏病者，愁忧不乐，悲思嗔怒，头旋眼痛，呵气出而愈。

　　卷之十五　五脏六腑病诸候（凡十三论）

　　二、心病候

　　心象火，旺于夏。其脉如钩而洪大，其候舌，其声言，其臭焦，其味苦，其液汗，其养血，其色赤，其藏神；手少阴其经也。与小肠合，小肠为腑而主表，心为脏而主里。

　　心气盛，为神有余，则病胸内痛，胁支满，胁下痛，膺、背、膊胛间痛，两臂内痛，喜笑不休，是心气之实也，则宜泻之。心气不足，则胸腹大，胁下与腰背相引痛，惊悸，恍惚，少颜色，舌本强，善忧悲，是为心气之虚也，则宜补之。

　　于四时：病在心，愈于长夏；长夏不愈，甚于冬；冬不死，待于春；起于夏。于日；愈在戊己；戊己不愈，加于壬癸；壬癸不死，待于甲乙；起于丙丁。于时：日中慧，夜半甚，平旦静。禁温衣热食。

　　心部，在左手寸口是也。平心脉来，累累如连珠，如循琅 ，曰心平。夏以胃气为本。

　　夏，心火王，其脉浮，洪大而散，名曰平脉也。反得沉濡滑者，肾之乘心，水之克火，为大逆，十死不治；反得弦而长，是肝乘心，母归子，虽病当愈；反得大而缓，是脾乘心，子之扶母，虽病当愈；反得微涩而短，是肺之乘心，金之陵火，为微邪，虽病不死。病心脉来，喘喘连属，其中微曲，曰心病；死心脉来，前曲后倨，如操带钩，曰心死；真心脉至，坚而搏，如循薏苡累累然。其色赤黑不泽，毛折乃死。其汤熨针石，别有正方，补养宣导，今附于后。

　　《养生方》云：夏三月，此谓蕃莠。天地气交，万物英实。夜卧早起，无厌于日。使志无怒，使华英成秀，使气得泄，若所爱在外。此夏气之应，养长之道也。逆之则伤心，秋为疟。

　　《养生方·导引法）云：心脏病者，体有冷热。若冷，呼气出；若热，吹气出。

　　又云：左胁侧卧，口纳气，申臂直脚，以鼻出之。周而复始，除心下不便也。

　　卷之十五　五脏六腑病诸候（凡十三论）

　　三、脾病候

　　脾象土，王于长夏。其脉缓，其形口，其声歌，其臭香，其味甘，其液涎，其养形肉，其色黄而藏意；足太阴其经也。与胃合，胃为腑主表，脾为脏主里。

　　脾气盛，为形有余，则病腹胀，溲不利，身重苦饥，足萎不收，行善 ，脚下痛，是为脾气之实也，则宜泻之；脾气不足，则四肢不用，后泄，食不化，呕逆，腹胀，肠鸣，是为脾气之虚也，则宜补之。

　　于四时：病在脾，愈在秋；秋不愈，甚于春，春不死，待于夏；起于长夏。于日：愈于庚辛；庚辛不愈，加于甲乙；甲乙不死，待于丙丁；起于戊己。于时：日 慧，平旦甚，下晡静。脾欲缓，急食甘以缓之；用苦以泻之；甘以补之。禁温食、饱食、湿地、濡衣。

　　脾部，在右手关上是也。平脾脉来，和柔相离，如鸡践地，曰脾平。长夏以胃气为本。

　　六月，脾土旺，其脉大，阿阿而缓，名曰平脉也。反得弦而急，是肝之乘脾，木之克土，为大逆，十死不治；反得微涩而短，是肺之乘脾，子之扶母，不治自愈；反得浮而洪者，是心乘脾，母之归子，当瘥不死；反得沉濡而滑者，是肾之乘脾，水之陵，土，为微邪，当瘥。

　　脾脉长长而弱，来疏去 ，再至曰平，三至曰离经，四至曰夺精，五至曰死，六至曰命尽。病脾脉来，实而盛数，如鸡举足，曰脾病；死脾脉来，坚锐如乌之喙，如鸟之距，如屋之漏，如水之溜，曰脾死；真脾脉至，弱而乍数乍疏。其色青黄不泽，毛折乃死。

　　《养生方·导引法》云：脾脏病者，体面上游风习习，痛，身体痒，烦闷疼痛，用嘻气

　　卷之十五　五脏六腑病诸候（凡十三论）

　　四、肺病候

　　肺象金，旺于秋。其脉如毛而浮，其候鼻，其声哭，其臭腥，其味辛，其液涕，其养皮毛，其藏气，其色白，其神魄；手太阴其经。与大肠合，大肠为腑主表，肺为脏主里。

　　肺气盛，为气有余，则病喘咳上气，肩背痛，汗出，尻、阴、股、膝、 、胫、足皆痛，是为肺气之实也，则宜泻之；肺气不足，则少气不能报息，耳聋，嗌干，是为肺气之虚也，则宜补之。

　　于四时：病在肺，愈在冬；冬不愈，甚于夏；夏不死，持于长夏；起于秋。于日：愈在壬癸；壬癸不愈，加于丙丁；丙丁不死，持于戊己；起于庚辛。于时：下晡慧，夜半静，日中甚。肺欲收，急食酸以收之，用酸补之，辛泻之。禁寒饮食、寒衣。

