<!-- { "loadSidebar": true } -->
　　肺部，在右手关前寸口是也。平肺脉来，厌厌聂聂，如落榆荚，曰肺平。秋以胃气为本。秋，肺金王，其脉浮涩而短，是曰平脉也。反得浮大而洪者，是心之乘肺，火之克金，为大逆，十死不治也；反得沉濡而滑者，是肾之乘肺，子之扶母，病不治自愈；反得缓大而长阿阿者，是脾之乘肺，母之归子，虽病当愈；反得弦而长者，是肝之乘肺，木之陵金，为微邪，虽病当愈。肺脉来泛泛而轻，如微风吹鸟背上毛。再至曰平，三至曰离经，四至曰夺精，五至曰死，六至曰命尽。病肺脉来，上下如循鸡羽，曰肺病。肺病，其色白，身体但寒无热，时时欲咳，其脉微迟，为可治。死肺脉来，如物之浮，如风吹毛，曰肺死。

　　秋胃微毛曰平，胃气少毛多曰肺病，但如毛无胃气曰死。毛有弦曰春病，弦甚曰今病。真肺脉至，大而虚，如毛羽中人肤。其色赤白不泽，毛折乃死。其汤熨针石，别有正方，补养宣导，今附于后。

　　《养生方》云：多语则气争，肺胀口燥。

　　又云：秋三月，此为容平。天气以急，地气以明。早卧早起，与鸡俱兴。使志安宁，以缓秋形。收敛神气，使秋气平。无外其志，使肺气清。此秋气之应也，养收之道也。逆之则伤肺，冬为飧泄。

　　《养生方·导引法》云：肺脏病者，体胸背痛满，四肢烦闷，用嘘气出。

　　又云：以两手据地覆之，口纳气，鼻出之，除胸中、肺中病也。

　　卷之十五　五脏六腑病诸候（凡十三论）

　　五、肾病候

　　肾象水，旺于冬。其脉如石而沉，其候耳，其声呻，其臭腐，其味咸，其液唾，其养骨，其色黑，其神志；足少阴其经也。与膀胱合，膀胱为腑主表，肾为脏主里。

　　肾气盛，为志有余，则病腹胀，飧泄，体肿，喘咳，汗出，憎风，面目黑，小便黄，是为肾气之实也，则宜泻之；肾气不足，则厥，腰背冷，胸内痛，耳鸣苦聋，是为肾气之虚也，则宜补之。

　　于四时：病在肾，愈在春；春不愈，甚于长夏；长夏不死，待于秋；起于冬。于日：愈于甲乙；甲乙不愈，加于戊己；戊己不死，待于庚辛；起于壬癸。于时：夜半慧，日乘四季甚，下晡静。肾欲坚，急食苦以坚之，咸以泻之，苦以补之。无犯尘垢，无衣炙衣。

　　肾部，在左手关后尺中是也。平肾脉来，喘喘累累如钩，按之而坚，曰肾平。冬以胃气为本。冬，肾水王，其脉沉濡而滑，名曰平脉也。反得浮大而缓者，是脾之乘肾，土之克水，为大逆，十死不治；反得浮涩而短者，是肺之乘肾，母之归子，为虚邪，虽病易治；反得弦细长者，是肝之乘肾，子之扶母，为实邪，虽病自愈；反得浮大而洪者，是心之乘肾，火之陵水，为微邪，虽病，治之不死也。病肾脉来，如引葛，按之益坚，曰肾病。肾风水，其脉大紧，身无痛，形不瘦，不能食，善惊，惊以心萎者死。死肾脉来，发如夺索，辟辟如弹石，曰肾死。冬胃微石曰平，胃少石多曰肾病，但石无胃曰死，石而有钩曰夏病，钩甚曰今病。藏真下于肾，肾藏骨髓之气。真肾脉至，搏而绝，如弹石辟辟然。其色黄黑不泽，毛折乃死。诸真藏脉见者，皆死不治。其汤熨针石，别有正方，补养宣导，今附于后。

　　《养生方》云：冬三月，此为闭藏。水冰地坼，无扰乎阳。早卧晚起，必待日光。使志若伏匿，若有私意，若已有得。去寒就温，无泄皮肤，使气亟夺。此冬气之应也，养藏之道也。逆之则伤肾，春为萎厥。

　　《养生方·导引法》云：肾脏病者，咽喉窒塞，腹满耳聋，用 气出。

　　又云：两足交坐，两手捉两足解溪，换之，极势，头仰，来去七。去肾气壅塞。

　　卷之十五　五脏六腑病诸候（凡十三论）

　　六、胆病候

　　胆象木，旺于春。足少阳其经也，肝之腑也，决断出焉。诸腑脏皆取决断于胆。

　　其气盛为有余，则病腹内冒冒不安，身躯躯习习，是为胆气之实也，则宜泻之。胆气不足，其气上溢而口苦，善太息，呕宿汁，心下澹澹，如人将捕之，嗌仲介介，数唾，是为胆气之虚也，则宜补之。

　　卷之十五　五脏六腑病诸候（凡十三论）

　　七、小肠病候

　　小肠象火，旺于夏。手太阳其经也，心之腑也。水液之下行为溲便者，流于小肠。

　　其气盛为有余，则病小肠热，焦竭干涩，小肠 胀，是为小肠之气实也，则宜泻之。小肠不足，则寒气客之，肠病，惊跳不言，乍来乍去，是为小肠气之虚也，则宜补之。

　　卷之十五　五脏六腑病诸候（凡十三论）

　　八、胃病候

　　胃象土，旺于长夏。足阳明其经也，脾之腑也，为水谷之海。诸脏腑皆受水谷之气于胃其气盛为有余，则病腹 胀，气满，是为胃气之实也，则宜泻之。胃气不足，则饥而不受水谷，飧泄呕逆，是为胃气之虚也，则宜补之。

　　胃脉实则胀，虚则泄。关脉滑，胃中有热，脉滑为实，气满不欲食。关脉浮，积热在胃

　　卷之十五　五脏六腑病诸候（凡十三论）

　　九、大肠病候

　　大肠象金，旺于秋。手阳明其经也，肺之腑也，为传导之官，变化糟粕出焉。

　　其气盛为有余，则病肠内切痛，如锥刀刺，无休息，腰背寒痹，挛急，是为大肠气之实，则宜泻之。大肠气不足，则寒气客之，善泄，是大肠之气虚也，则宜补之。

　　诊其右手寸口脉，手阳明经也。脉浮则为阳，阳实者，大肠实也，若肠内切痛，如锥刀刺，无休息时。

　　卷之十五　五脏六腑病诸候（凡十三论）

　　十、膀胱病候

　　膀胱象水，旺于冬。足太阳其经也，肾之腑也。五谷五味之津液悉归于膀胱，气化分入血脉，以成骨髓也；而津液之余者，入胞则为小便。

　　其气盛为有余，则病热，胞涩，小便不通，小腹偏肿痛，是为膀胱气之实也，则宜泻之。膀胱气不足，则寒气客之，胞滑，小便数而多也，面色黑，是膀胱气之虚也，则宜补之。

　　其汤熨针石，别有正方，补养宣导，今附于后。

　　《养生方·导引法》云：蹲坐，欹身，弩两手向前，仰掌，极势，左右转身腰三七。去膀胱内冷血风、骨节急强。

　　又云：互跪，调和心气，向下至足，意里想气索索然，流布得所，始渐渐平身，舒手傍肋，如似手掌纳气出气不止，而觉急闷，即起；脊至地，来去二七。微减膝头冷、膀胱宿病、腰脊强、齐下冷闷。

　　卷之十五　五脏六腑病诸候（凡十三论）

　　十一、三焦病候

　　三焦者，上焦、中焦、下焦是也。上焦之气，出于胃上口，并咽以上，贯鬲，布胸内，走掖，循太阴之分而行，上至舌，下至足阳明，常与荣卫俱行，主内而不出也。

　　中焦之气，亦并于胃口，出上焦之后，此受气者，泌糟粕，承津液，化为精微，上注于肺脉，乃化而为血。主不上不下也。

　　下焦之气，别回肠，注于膀胱而渗入焉，主出而不内。故水谷常并居于胃，成糟粕而俱下于大肠也。谓此三气，焦干水谷，分别清浊，故名三焦。三焦为水谷之道路，气之所终始也。

　　三焦气盛为有余，则胀，气满于皮肤内，轻轻然而不牢，或小便涩，或大便难，是为三焦之实也，则宜泻之；三焦之气不足，则寒气客之，病遗尿，或泄利，或胸满，或食不消，是三焦之气虚也，则宜补之。

　　诊其寸口脉迟，上焦有寒；尺脉迟，下焦有寒；尺脉浮者，客阳在下焦。

　　卷之十五　五脏六腑病诸候（凡十三论）

　　十二、五脏横病候

　　夫五脏者，肝象木，心象火，脾象土，肺象金，肾象水。其气更休更旺，互虚互实。自相乘克，内生于病，此为正经自病，非外邪伤之也。若寒温失节，将适乖理，血气虚弱，为风湿阴阳毒瓦斯所乘，则非正经自生，是外邪所伤，故名横病也。其病之状，随邪所伤之脏而形证见焉。其汤熨针石，别有正方，补养宣导，今附于后。

　　《养生方·导引法》云：从膝以下有病，当思齐下有赤光，内外连没身也；从膝以上至腰有病，当思脾黄光；从腰以上至头有病，当思心内赤光；病在皮肤寒热者，当思肝内青绿光。皆当思其光，内外连而没已身，闭气，收光以照之。此消疾却邪甚验。笃信，精思行之，病无不愈。

　　卷之十五　五脏六腑病诸候（凡十三论）

　　十三、脾胀病候

　　脾胀病者，是脾虚为风邪所乘，正气与邪气交结，令脾气不宣调，拥聚而胀也。其病喜哕，四肢急，体重不能胜衣也。

　　卷之十六　心痛病诸候（凡五论）

　　一、心痛候

　　心痛者，风冷邪气乘于心也。其痛发，有死者，有不死者，有久成疹者。

　　心为诸脏主而藏神，其正经不可伤，伤之而痛，为真心痛，朝发夕死，夕发朝死。

　　心有支别之络脉，其为风冷所乘，不伤于正经者，亦令心痛，则乍间乍甚，故成疹不死。

　　又，心为火，与诸阳会合，而手少阴心之经也。若诸阳气虚，少阴之经气逆，谓之阳虚阴厥，亦令心痛，其痛引喉是也。

　　又，诸脏虚受病，气乘于心者，亦令心痛，则心下急痛，谓之脾心痛也。

　　足太阴为脾之经，与胃合。足阳明为胃之经，气虚逆乘心而痛。其状腹胀，归于心而痛甚，谓之胃心痛也。

　　肾之经，足少阴是也，与膀胱合；膀胱之经，足太阳是也。此二经俱虚而逆，逆气乘心而痛者，其状下重，不自收持，苦泄寒中，为肾心痛也。

　　诊其心脉微急，为心痛引背，食不下。寸口脉沉紧，苦心下有寒，时痛。关上脉紧，心下苦痛。左手寸口脉沉，则为阴绝；阴绝者，无心脉也，苦心下毒痛。

　　卷之十六　心痛病诸候（凡五论）

　　二、久心痛候

　　心为诸脏主，其正经不可伤，伤之而痛者，则朝发夕死，夕发朝死，不暇展治。其久心痛者，是心之支别络脉，为风邪冷热所乘痛也，故成疹不死，发作有时，经久不瘥也。

　　卷之十六　心痛病诸候（凡五论）

　　三、心悬急懊痛候

　　心与小肠，合为表里，俱象于火，而火为阳气也。心为诸脏主，故正经不受邪。若为邪所伤而痛，即死。若支别络脉为风邪所乘而痛，则经久成疹。其痛悬急懊者，是邪迫于阳，气不得宣畅，壅瘀生热，故心如悬而急，烦懊痛也。

　　卷之十六　心痛病诸候（凡五论）

　　四、心痛多唾候

