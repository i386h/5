<!-- { "loadSidebar": true } -->
　　心痛而多唾者，停饮乘心之络故也。停饮者，水液之所为也。心气通于舌，心与小肠合，俱象火；小肠，心之腑也，其水气下行于小肠，为溲便，则心络无有停饮也。膀胱与肾俱象水，膀胱为肾之腑，主藏津液；肾之液上为唾，肾气下通于阴，若腑脏和平，则水液下流宣利；若冷热相乘，致腑脏不调，津液水饮停积，上迫于心，令心气不宣畅，故痛而多唾也。

　　卷之十六　心痛病诸候（凡五论）

　　五、心痛不能饮食候

　　心痛而不能饮食者，积冷在内，客于脾而乘心络故也。心，阳气也；冷，阴气也。冷乘于心，阴阳相乘，冷热相击，故令痛也。脾主消水谷，冷气客之，则脾气冷弱，不胜于水谷也。心为火，脾为土，是母子也，俱为邪所乘，故痛，复不能饮食也。

　　卷之十六　腹痛病诸候（凡四论）

　　一、腹痛候

　　腹痛者，由腑脏虚，寒冷之气，客于肠胃、募原之间，结聚不散，正气与邪气交争相击，故痛。其有阴气搏于阴经者，则腹痛而肠鸣，谓之寒中。是阳气不足，阴气有余者也。

　　诊其寸口脉沉而紧，则腹痛。尺脉紧，脐下痛。脉沉迟，腹痛。脉来触触者，少腹痛。

　　脉阴弦，则腹痛。凡腹急痛，此里之有病，其脉当沉。若细而反浮大，故当愈矣。其人不即愈者，必当死，以其病与脉相反故也。其汤熨针石，别有正方，补养宣导，今附于后。

　　《养生方·导引法》云：治股、胫、手臂痛法：屈一胫、臂中所痛者，正偃卧，口鼻闭气，腹痛，以意推之，想气往至痛上，俱热即愈。

　　又云：偃卧，展两胫、两手，仰足指，以鼻纳气，自极七息。除腹中弦急切痛。

　　又云：正偃卧，以口徐徐纳气，以鼻出之。除里急。饱食后咽气数十，令温中；若气寒者，使人干呕腹痛。口纳气七十所，大振腹；咽气数十，两手相摩，令热，以摩腹，令气下又云：偃卧，仰两足、两手，鼻纳气七息。除腹中弦切痛。

　　卷之十六　腹痛病诸候（凡四论）

　　二、久腹痛候

　　久腹痛者，脏腑虚而有寒，客于腹内，连滞不歇，发作有时。发则肠鸣而腹绞痛，谓之寒中，是冷搏于阴经，令阳气不足，阴气有余也。寒中久痛不瘥，冷入于大肠，则变下痢。

　　所以然者，肠鸣气虚故也，肠虚则泄，故变下痢也。

　　卷之十六　腹痛病诸候（凡四论）

　　三、腹胀候

　　腹胀者，由阳气外虚，阴气内积故也。阳气外虚，受风冷邪气；风冷，阴气也。冷积于腑脏之间不散，与脾气相拥，虚则胀，故腹满而气微喘。

　　诊其脉，右手寸口气口以前，手阳明经也，脉浮为阳，按之牢强，谓之为实。阳实者，病腹满，气喘嗽。右手关上脉，足太阴经也，阴实者，病腹胀满，烦扰不得卧也；关脉实，即腹满响；关上脉浮而大，风在胃内，腹胀急，心内澹澹，食欲呕逆；关脉浮，腹满不欲食，脉浮为是虚满。

　　左手尺中神门以后脉，足少阴经。沉者为阴，阴实者，病苦小腹满。左手尺中阴实者，肾实也，苦腹胀善鸣。左手关后尺中脉浮为阳，阳实者，膀胱实也，苦少腹满，引腰痛。脉来外涩者，为奔腹胀满也，病苦腹满而喘。

　　脉反滑利而沉，皆为逆，死不治。腹胀脉浮者生，虚小者死。其汤熨针石，别有正方，补养宣导，今附于后。

　　《养生方·导引法》云：蹲坐，住心，卷两手，发心向下，左右手摇臂，递互欹身，尽膊势，卷头筑肚，两手冲脉至脐下，来去三七。渐去腹胀肚急闷，食不消化。

　　又云：腹中苦胀，有寒，以口呼出气，三十过止。

　　又云：若腹中满，食饮苦饱，端坐伸腰，以口纳气数十，满吐之，以便为故，不便复为之。有寒气，腹中不安，亦行之。

　　又云：端坐，伸腰，口纳气数十。除腹满、食饮过饱、寒热、腹中痛病。

　　又云：两手向身侧一向，偏相极势；发顶足，气散下，欲似烂物解散。手掌指直舒，左右相皆然，去来三七；始正身，前后转动膊腰七。去腹肚胀，膀胱、腰脊臂冷，血脉急强，悸也。

　　又云：苦腹内满，饮食善饱，端坐伸腰，以口纳气数十，以便为故，不便复为。

　　又云：脾主土，土暖如人肉，始得发汗，去风冷邪气。若腹内有气胀，先须暖足，摩脐上下并气海，不限遍数，多为佳。始得左回右转三七。和气如用，要用身内一百一十三法，回转三百六十骨节，动脉摇筋，气血布泽，二十四气和润，脏腑均调，和气在用。头动转摇振，手气向上，心气向下，分明知去知来。莫问平手、欹腰，转身，摩气，屈蹙迥动，尽，心气放散，送至涌泉，一一不失气之行度。用之有益，不解用者，疑如气乱。

　　卷之十六　腹痛病诸候（凡四论）

　　四、久腹胀候

　　久腹胀者，此由风冷邪气在腹内不散，与脏腑相搏，脾虚故胀。其胀不已，连滞停积，时瘥时发，则成久胀也。久胀不已，则食不消而变下痢。所以然者，脾胃为表里，脾主消水谷，胃为水谷之海，脾虚，寒气积久，脾气衰弱，故食不消也。而冷移入大肠，大肠为水谷糟粕之道路，虚而受冷，故变为痢也。

　　卷之十六　心腹痛病诸候（凡七论）

　　一、心腹痛候

　　心腹痛者，由腑脏虚弱，风寒客于其间故也。邪气发作，与正气相击，上冲于心则心痛，下攻于腹则腹痛，上下相攻，故心腹绞痛，气不得息。

　　诊其脉，左手寸口人迎以前脉，手厥阴经也，沉者为阴，阴虚者，病苦心腹痛，难以言，心如寒状，心腹 痛，不得息。脉细小者生，大坚疾者死。心腹痛，脉沉细小者生，浮大而疾者死。其汤熨针石，别有正方，补养宣导，今附于后。

　　《养生方·导引法》云：行大道，常度日月星辰。清净以鸡鸣，安身卧，嗽口三咽之。

　　调五脏，杀蛊虫，治心腹痛，令人长生。

　　卷之十六　心腹痛病诸候（凡七论）

　　二、久心腹痛候

　　久心腹痛者，由寒客于腑脏之间，与血气相搏，随气上下，攻击心腹，绞结而痛。脏气虚，邪气盛，停积成疹，发作有时，为久心腹痛也。然心腹久痛，冷气结聚，连年积岁，日月过深，变为寒疝。

　　卷之十六　心腹痛病诸候（凡七论）

　　三、心腹相引痛候

　　心腹相引痛者，足太阴之经与络俱虚，为寒冷邪气所乘故也。足太阴是脾之脉，起于足大指之端，上循属脾，络胃；其支脉，复从胃别上注心。经入于胃，络注于心。此二脉俱虚，为邪所乘，正气与邪气交争，在于经则胃脘急痛，在于络则心下急痛。经络之气往来，邪正相击，在于其间，所以心腹相引痛也。

　　太阴厥逆， 急挛，心腹引于腹也。

　　卷之十六　心腹痛病诸候（凡七论）

　　四、心腹胀候

　　心腹胀者，脏虚而邪气客之，乘于心脾故也。足太阴脾之经也，脾虚则胀；足少阴肾之经也，其脉起于足小指之下，循行上络膀胱，其直者，从肾上入肺；其支者，从肺出络于心。脏虚，邪气客于二经，与正气相搏，积聚在内，气并于脾，脾虚则胀，故令心腹烦满，气急而胀也。

　　诊其脉，迟而滑者，胀满也。其汤熨针石，别有正方，补养宣导，今附于后。

　　《养生方·导引法》云：伸右胫，屈左膝，内压之，五息。引脾，去心腹寒热，胸臆邪胀。根据经为之，引脾中热气出，去心腹中寒热，胸臆中邪气胀满。久行，无有寒热、时节之所中伤，名为真人之方。

　　卷之十六　心腹痛病诸候（凡七论）

　　五、久心腹胀候

　　久心腹胀者，由腑脏不调，寒气乘之，入并于心脾，脾虚则胀，停积成疹，有时发动，故为久也。久胀不已，脾虚寒气积，胃气亦冷。脾与胃为表里也，此则腑脏俱冷，令饮食不消；若寒移入大肠，则变下痢。

　　卷之十六　心腹痛病诸候（凡七论）

　　六、胸胁痛候

　　胸胁痛者，由胆与肝及肾之支脉虚，为寒气所乘故也。足少阳胆之经也，其支脉从目兑贯目，下行至胸，循胁里。足厥阴肝之经也，其脉起足大指丛毛，上循入腹，贯膈，布胁肋。足少阴肾之经也，其支脉从肺出，络心，注胸中。此三经之支脉，并循行胸胁，邪气乘于胸胁，故伤其经脉。邪气之与正气交击，故令胸胁相引而急痛也。

　　诊其寸口脉弦而滑，弦即为痛，滑即为实；痛即为急，实即为跃。弦滑相搏，即胸胁抢息痛也。

　　卷之十六　心腹痛病诸候（凡七论）

　　七、卒苦烦满叉胸胁痛欲死候

　　此由手少阳之络脉虚，为风邪所乘故也。手少阳之脉，起小指次指之端，上循入缺盆，布中，散络心包。风邪在其经，邪气迫于心络，心气不得宣畅，故烦满；乍上攻于胸，或下引于胁，故烦满而叉胸胁痛也。若经久，邪气留连，搏于脏则成积，搏于腑则成聚也。

　　卷之十七　痢病诸候（凡四十论）

　　一、水谷痢候

　　水谷痢者，由体虚腠理开，血气虚，春伤于风，邪气留连在肌肉之内，后遇脾胃大肠虚弱，而邪气乘之，故为水谷痢也。

　　脾与胃为表里，胃者，脾之腑也，为水谷之海；脾者，胃之脏也，其候身之肌肉。而脾气主消水谷，水谷消，其精化为荣卫，中养脏腑，充实肌肤。大肠，肺之腑也，为传导之官，变化出焉。水谷之精，化为血气，行于经脉，其糟粕行于大肠也。肺与大肠为表里，而肺主气，其候身之皮毛。春阳气虽在表，而血气尚弱，其饮食居处，运动劳役，血气虚者，则为风邪所伤，客在肌肉之间，后因脾胃气虚，风邪又乘虚而进入于肠胃，其脾气弱，则不能克制水谷，故糟粕不结聚而变为痢也。

　　又新食竟取风，名为胃风。其状，恶风，头多汗，膈下塞不通，食饮不下，腹满，形瘦腹大，失衣则 满，食寒则洞泄。其洞泄者，痢无度也，若胃气竭者，痢绝则死。

　　诊其脉微，手足寒，难治也；脉大，手足温，易治。下白沫，脉沉则生，浮则死。身不热，脉不悬绝，滑大者生，悬涩者死，以脏期之也。脉绝而手足寒者死，脉还手足温者生，脉不还者死。脉缓时小结生，洪大数者死。悬绝而涩者死，细微而涩者、紧大而滑者死，得代绝脉者亦死。

　　《养生方》云：秋三月，此谓容平。天气以急，地气以明，早卧早起，与鸡俱兴。使志安宁，以缓秋刑。收敛神气，使秋气平。无外其志，使肺气精。此秋气之应也，养收之道也。逆之则伤肺，冬为飧泄。

　　又云：五月勿食未成核果及桃枣，发痈疖。不尔，发寒热，变黄胆，又为泄痢。

　　卷之十七　痢病诸候（凡四十论）

