<!-- { "loadSidebar": true } -->
　　夫体虚受风冷，风冷入于肠，故痢。痢后虚烦者，由腑脏尚虚，而气内搏之所为也。水谷之精，以养脏腑，痢则水谷减耗，致令腑脏微弱。痢断之后，气未调理，不能宣畅，则肤腠还相搏脏腑。脏腑既虚，而使气还相搏，故令虚烦。

　　卷之十七　痢病诸候（凡四十论）

　　三十一、痢后肿候

　　痢后肿，由脾胃尚虚，肌肉为风水所乘故也。脾胃虚弱，受于风邪，则水谷变成痢。脾与胃为表里，俱象土，胃为水谷之海，脾候肌肉，土性克水。而痢者，则脾胃虚弱，土气衰微，不能克水，令水妄行，散溢肌肉。痢虽得断，水犹未消，肌肉先受风邪，风水相搏，肤腠闭密而成肿也。

　　卷之十七　痢病诸候（凡四十论）

　　三十二、痢后不能食候

　　痢后不能食，由脾胃虚弱，气逆胸间之所为也。风邪入于肠胃而痢，痢则水谷减耗，脾胃虚弱。痢断之后，脾胃尚虚，不胜于食，邪搏于气，逆上，胃弱不能食也。

　　卷之十七　痢病诸候（凡四十论）

　　三十三、痢后腹痛候

　　痢后腹痛者，体虚受风冷，风冷入于肠胃，则痢后腹痛。是脏气犹虚，风冷余热未尽，脏腑未平腹，冷气在内，与脏腑相搏，真邪相击，故令腹痛也。

　　卷之十七　痢病诸候（凡四十论）

　　三十四、痢后心下逆满候

　　痢后而心下逆满，此由脏虚，心下有停饮，气逆乘之所为也。风邪入肠胃则下痢，下痢则腑脏虚弱。痢断之后，腑脏犹未调和，邪气尚不消尽，邪乘于气则气逆，与饮食相搏而上，故令心下逆满也。

　　卷之十七　痢病诸候（凡四十论）

　　三十五、脱肛候

　　脱肛者，肛门脱出也，多因久痢后大肠虚冷所为。肛门为大肠之候，大肠虚而伤于寒，痢而用气KT ，其气下冲，则肛门脱出，因谓脱肛也。

　　卷之十七　痢病诸候（凡四十论）

　　三十六、大下后哕候

　　夫风冷在内，入于肠胃则成大下。下断之后，脾胃虚，气逆，遇冷折之，其气不通，则令哕也。

　　卷之十七　痢病诸候（凡四十论）

　　三十七、谷道生疮候

　　谷道、肛门，大肠之候也。大肠虚热，其气热结肛门，故令生疮。

　　卷之十七　痢病诸候（凡四十论）

　　三十八、谷道虫候

　　谷道虫者，由胃弱肠虚而蛲虫下乘之也。谷道、肛门，大肠之候。蛲虫者，九虫之内一虫也，在于肠间。若腑脏气实，则虫不妄动，胃弱肠虚，则蛲虫乘之。轻者或痒，或虫从谷道中溢出，重者侵食肛门疮烂。

　　卷之十七　痢病诸候（凡四十论）

　　三十九、谷道痒候

　　谷道痒者，由胃弱肠虚，则蛲虫下侵谷道。重者食于肛门，轻者但痒也。蛲虫状极细微，形如今之蜗虫状也。

　　卷之十七　痢病诸候（凡四十论）

　　四十、谷道赤痛候

　　肛门为大肠之候，其气虚，为风热所乘，热气击搏，故令谷道赤痛也。

　　卷之十八　湿病诸候（凡三论）

　　一、湿候

　　湿 病，由脾胃虚弱，为水湿所乘，腹内虫动，侵食成 也。多因下利不止，或时病后，客热结腹内所为。其状，不能饮食，忽忽喜睡，绵绵微热，骨节沉重，齿无色，舌上尽白，细疮如粟。若上唇生疮，是虫食五脏，则心烦懊；若下唇生疮，是虫食下部，则肛门烂开；甚者腑脏皆被食，齿下上龈悉生疮，齿色紫黑，利血而湿，由水气也。

　　脾与胃合，俱象土，胃为水谷之海，脾气磨而消之，水谷之精，化为血气，以养腑脏。

　　若脾胃和，则土气强盛，水湿不能侵之。脾胃虚弱，则土气衰微，或受于冷，乍伤于热，使水谷不消化，糟粕不傧实，则成下利，翻为水湿所伤。若时病之后，肠胃虚热，皆令三尸九虫，因虚动作，侵食五脏，上出唇口，下至肛门。胃虚气逆，则变呕哕。虫食腑脏伤败，利出瘀血，如此者死。其因脾胃虚微，土气衰弱，为水湿所侵，虫动成 ，故名湿也。

　　又云：有天行之湿，初得不觉，行坐不发，恒少气力，或微利，或不利，病成则变呕吐，即是虫内食于脏。

　　又云：有急结湿，先因腹痛下利，脓血相兼出，病成翻大小便不通，头项满痛，小腹急满，起坐不安，亦是内食五脏。凡如此者，虽初证未发于外，而心腹亦常烦懊，至于临困，口及肛门方复生疮，即死也。

　　卷之十八　湿病诸候（凡三论）

　　二、心候

　　心 者，由脏虚，诸虫在肠胃间，因虚而动，攻食心，谓之心 。初不觉他病，忽忽嗜睡，四肢沉重。此 或食心，则心烦闷懊痛，后乃侵食余处。

　　诊其脉沉而细，手足冷，内湿 在心也。

　　卷之十八　湿病诸候（凡三论）

　　三、疳候

　　人有嗜甘味多，而动肠胃间诸虫，致令侵食腑脏，此犹是 也。凡食五味之物，皆入于胃，其气随其腑脏之味而归之。脾与胃为表里，俱象土，其味甘，而甘味柔润于脾胃。

　　脾胃润则气缓，气缓则虫动，虫动则侵食成疳 也。但虫因甘而动，故名之为疳也。

　　其初患之状，手足烦疼，腰脊无力，夜卧烦躁，昏昏喜妄，嘿嘿眼涩，夜梦颠倒，饮食无味，面失颜色，喜睡，起即头眩，体重， 胫酸疼。其上食五脏，则心内懊恼；出食咽喉及齿龈，皆生疮，出黑血，齿色紫黑；下食肠胃，下利黑血；出食肛门，生疮烂开。胃气虚逆，则变呕哕。急者数日便死；亦有缓者，止沉嘿，支节疼重，食饮减少，面无颜色，在内侵食，乃至数年，方上食口齿生疮，下至肛门伤烂，乃死。

　　又云：五疳，一是白疳，令人皮肤枯燥，面失颜色。二是赤疳，内食人五脏，令人头发焦枯。三是蛲疳，食人脊膂，游行五脏，体重浮肿。四是疳 ，食人下部疼痒，腰脊挛急。五是黑疳，食人五脏，多下黑血，数日即死。凡五疳，白者轻，赤者次，蛲疳又次之，疳又次之，黑者最重。皆从肠里上食，咽喉齿龈并生疮，下至谷道伤烂，下利脓血，呕逆，手足心热，腰痛嗜睡。秋冬可，春夏极。

　　又云：面青颊赤，眼无精光，唇口燥，腹胀有块，日日瘦损者是疳。食人五脏，至死不觉。

　　又云：五疳缓者，则变成五蒸。五蒸者，一曰骨蒸，二曰脉蒸，三曰皮蒸，四曰肉蒸，五曰血蒸。其根源初发形候虽异，至于蒸成，为病大体略同。皆令人腰疼心满，虚乏无力，日渐羸瘦，或寒热无常，或手足烦热，或逆冷，或利，或涩，或汗也。五蒸别自有论，与虚劳诸病相从也。

　　卷之十八　九虫病诸候（凡五论）

　　一、九虫候

　　九虫者，一曰伏虫，长四分；二曰蛔虫，长一尺；三曰白虫，长一寸；四曰肉虫，状如烂杏；五曰肺虫，状如蚕；六曰胃虫，状如虾蟆；七曰弱虫，状如瓜瓣；八曰赤虫，状如生肉；九曰蛲虫，至细微，形如菜虫。

　　伏虫，群虫之主也。蛔虫，贯心则杀人。白虫相生，子孙转多，其母转大，长至四五尺，亦能杀人。肉虫，令人烦满。肺虫，令人咳嗽。胃虫，令人呕吐，胃逆喜哕。弱虫，又名膈虫，令人多唾。赤虫，令人肠鸣。蛲虫，居胴肠，多则为痔，极则为癞，因人疮处以生诸痈、疽、癣、 、 、疥、龋虫，无所不为。

　　人亦不必尽有，有亦不必尽多，或偏有，或偏无者。此诸虫根据肠胃之间，若腑脏气实，则不为害，若虚则能侵蚀，随其虫之动而能变成诸患也。

　　卷之十八　九虫病诸候（凡五论）

　　二、三虫候

　　三虫者，长虫、赤虫、蛲虫也。为三虫，犹是九虫之数也。长虫，蛔虫也，长一尺，动则吐清水，出则心痛，贯心则死。赤虫，状如生肉，动则肠鸣。蛲虫至细微，形如菜虫也，居胴肠间，多则为痔，极则为癞，因人疮处，以生诸痈、疽、癣、 、 、疥、龋虫，无所不为。

　　此既是九虫内之三者，而今别立名，当以其三种偏发动成病，故谓之三虫也。其汤熨针石，别有正方，补养宣导，今附于后。

　　《养生方·导引法》云：以两手着头相叉，长引气，即吐之。坐地，缓舒两脚，以两手从外抱膝中，疾低头，入两膝间，两手交叉头上，十二通，愈三尸也。

　　又云：叩齿二七过，辄咽气二七过，如此三百通乃止。为之二十日，邪气悉去；六十日，小病愈；百日，大病除，三虫伏尸皆去，面体光泽也。

　　卷之十八　九虫病诸候（凡五论）

　　三、蛔虫候

　　蛔虫者，是九虫内之一虫也。长一尺，亦有长五六寸。或因腑脏虚弱而动，或因食甘肥而动。其发动则腹中痛，发作肿聚，去来上下，痛有休息，亦攻心痛。口喜吐涎及吐清水，贯伤心者则死。

　　诊其脉，腹中痛，其脉法当沉弱而弦，今反脉洪而大，则是蛔虫也。

　　卷之十八　九虫病诸候（凡五论）

　　四、寸白虫候

　　寸白者，九虫内之一虫也。长一寸而色白，形小褊，因腑脏虚弱而能发动。或云饮白酒，一云以桑枝贯牛肉炙食，并食生栗所成。

　　又云：食生鱼后，即饮乳酪，亦令生之。其发动则损人精气，腰脚疼弱。

　　又云：此虫生长一尺，则令人死。

　　卷之十八　九虫病诸候（凡五论）

　　五、蛲虫候

　　蛲虫，犹是九虫内之一虫也。形甚细小，如今之蜗虫状。亦因腑脏虚弱，而致发动，甚者则能成痔、 、疥、癣、癞、痈、疽、 诸疮。

　　蛲虫是人体虚极重者，故蛲虫因之动作，无所不为也。

　　卷之十九　积聚病诸候（凡六论）

　　一、积聚候

　　积聚者，由阴阳不和，腑脏虚弱，受于风邪，搏于腑脏之气所为也。腑者，阳也。脏者，阴也。阳浮而动，阴沉而伏。积者阴气，五脏所生，始发不离其部，故上下有所穷已；聚者阳气，六腑所成，故无根本，上下无所留止，其痛无有常处。诸脏受邪，初未能为积聚，留滞不去，乃成积聚。

　　肝之积，名曰肥气。在左胁下，如覆杯，有头足，久不愈，令人发 疟，连岁月不已。以季夏戊己得之，何以言之？肺病当传肝，肝当传脾，脾季夏适王，王者不受邪，肝复欲还肺，肺不肯受，故留结为积，故知之肥气季夏得之也。

　　心之积，名曰伏梁。起脐上，大如臂，上至心下，久不愈，令人病烦心。以秋庚辛得之，何以言之？肾病当传心，心当传肺，肺秋适旺，肾冬适旺，旺者不受邪，心欲复还肾，肾不肯受，故留结为积，故知伏梁以秋得之也。

