<!-- { "loadSidebar": true } -->
　　人有能食而不大便，初有不觉为患，久乃腹内成块结，推之可动，故名为谷瘕也。

　　卷之十九　瘕病诸候（凡十八论）

　　十八、腹内有毛候

　　人有饮食内误有毛，随食入腹，则令渐渐羸瘦。但此病不说别有证状，当以举因食毛以知之。

　　卷之二十　疝病诸候（凡十一论）

　　一、诸疝候

　　诸疝者，阴气积于内，复为寒气所加，使荣卫不调，血气虚弱，故风冷入其腹内而成疝也。疝者，痛也。或少腹痛，不得大小便；或手足厥冷，绕脐痛，白汗出；或冷气逆上抢心腹，令心痛；或里急而腹痛。此诸候非一，故云诸疝也。

　　脉弦紧者，疝也。

　　卷之二十　疝病诸候（凡十一论）

　　二、寒疝候

　　寒疝者，阴气积于内，则卫气不行，卫气不行，则寒气盛也。故令恶寒不欲食，手足厥冷，绕脐痛，白汗出，遇寒即发，故云寒疝也。其脉弦紧者是也。其汤熨针石，别有正方，补养宣导，今附于后。

　　《养生方·导引法》云：蹲踞，以两手举足，蹲极横。治气冲肿痛，寒疝入上下。

　　致肾气法：蹲踞，以两手捉趾令离地，低跟极横挽，自然一通，愈荣冲中痛。

　　卷之二十　疝病诸候（凡十一论）

　　三、寒疝心痛候

　　夫寒疝心痛，阴气积结所生也。阴气不散，则寒气盛；寒气盛，则痛上下无常，言冷气上冲于心，故令心痛也。

　　卷之二十　疝病诸候（凡十一论）

　　四、寒疝腹痛候

　　此由阴气积于内，寒气结搏而不散，腑脏虚弱，故风邪冷气与正气相击，则腹痛里急，故云寒疝腹痛也。

　　卷之二十　疝病诸候（凡十一论）

　　五、寒疝心腹痛候

　　此由腑脏虚弱，风邪客于其间，与真气相击，故痛。其痛随气上下，或上冲于心，或在于腹，皆由寒气所作，所以谓之寒疝心腹痛也。

　　卷之二十　疝病诸候（凡十一论）

　　六、寒疝积聚候

　　积聚者，由寒气在内所生也。血气虚弱，风邪搏于腑脏，寒多则气涩，气涩则生积聚也。积者阴气，五脏所生，始发不离其部，故上下有所穷已。聚者阳气，六腑所生也，故无根本，上下无所留止。但诸脏腑受邪，初未能为积聚，邪气留滞不去，乃成积聚。其为病也，或左右胁下如覆杯；或脐上下如臂；或胃脘间覆大如盘，羸瘦少气；或洒淅寒热，四肢不收，饮食不为肌肤；或累累如桃李；或腹满呕泄，寒即痛。故云寒疝积聚也。

　　其脉快而紧，积聚；浮而牢，积聚。牢强急者生，虚弱急者死。

　　卷之二十　疝病诸候（凡十一论）

　　七、七疝候

　　七疝者，厥疝、症疝、寒疝、气疝、盘疝、 疝、野狼疝，此名七疝也。

　　厥逆心痛，食即胁下腹中尽痛，名曰寒疝也。腹中乍满乍减而痛，名曰气疝也。腹中痛在脐旁，名曰盘疝也。腹中脐下有积聚，名曰 疝也。小腹与阴相引而痛，大行难，名曰野狼疝也。凡七疝，皆由血气虚弱，饮食寒温不调之所生。

　　卷之二十　疝病诸候（凡十一论）

　　八、五疝候

　　一曰石疝，二曰血疝，三曰阴疝，四曰妒疝，五曰气疝，是为五疝也。而范汪所录华佗太一决疑双丸，方云治八痞、五疝、积聚、伏热、留饮、往来寒热，而不的显五疝之状。寻此皆由腑脏虚弱，饮食不节，血气不和，寒温不调之所生也。

　　卷之二十　疝病诸候（凡十一论）

　　九、心疝候

　　疝者，痛也。由阴气积于内，寒气不散，上冲于心，故使心痛，谓之心疝也。其痛也，或如锥刀所刺，或阴阴而疼，或四肢逆冷，或唇口变青，皆其候也。

　　卷之二十　疝病诸候（凡十一论）

　　十、饥疝候

　　阴气在内，寒气客于足阳明、手少阴之络，令食竟必饥，心为之痛，故谓之饥疝。

　　卷之二十　疝病诸候（凡十一论）

　　十一、疝瘕候

　　疝者，痛也；瘕者，假也。其病虽有结瘕，而虚假可推移，故谓之疝瘕也。由寒邪与脏腑相搏所成。其病，腹内急痛，腰背相引痛，亦引小腹痛。

　　脉沉细而滑者，曰疝瘕；紧急而滑者，曰疝瘕。方云：干脯曝之不燥者，食之成疝瘕。

　　其汤熨针石，别有正方，补养宣导，今附于后。

　　《养生方·导引法》云：挽两足指，五息止，引腹中气。去疝瘕，利孔窍。

　　又云：坐，舒两脚，以两手捉大拇指，使足上头下，极挽，五息止，引腹中气遍行身体。去疝瘕病，利诸孔窍，往来易行。久行精爽，聪明修长。

　　卷之二十　痰饮病诸候（凡十六论）

　　一、痰饮候

　　痰饮者，由气脉闭塞，津液不通，水饮气停在胸腑，结而成痰。又其人素盛今瘦，水走肠间，漉漉有声，谓之痰饮。其为病也，胸胁胀满，水谷不消，结在腹内两肋，水入肠胃，动作有声，体重多唾，短气好眠，胸背痛，甚则上气咳逆，倚息，短气不能卧，其形如肿是也。

　　脉偏弦为痰，浮而滑为饮。其汤熨针石，别有正方，补养宣导，今附于后。

　　《养生方·导引法》云：左右侧卧，不息十二通，治痰饮不消。右有饮病，右侧卧；左有饮病，左侧卧。又有不消，以气排之，左右各十有二息。治痰饮也。

　　卷之二十　痰饮病诸候（凡十六论）

　　二、痰饮食不消候

　　此由痰水结聚在胸腑、膀胱之间，久而不散，流行于脾胃。脾恶湿，得水则胀，胀则不能消食也。或今腹里虚满，或水谷不消化，或时呕逆，皆其候也。

　　卷之二十　痰饮病诸候（凡十六论）

　　三、热痰候

　　热痰者，谓饮水浆结积所生也。言阴阳痞隔，上焦生热，热气与痰水相搏，聚而不散，故令身体虚热，逆害饮食，头面吸吸而热，故云热痰也。

　　卷之二十　痰饮病诸候（凡十六论）

　　四、冷痰候

　　冷痰者，言胃气虚弱，不能宣行水谷，故使痰水结聚，停于胸膈之间，时令人吞酸气逆，四肢变青，不能食饮也。

　　卷之二十　痰饮病诸候（凡十六论）

　　五、痰结实候

　　此由痰水积聚，在于胸腑，遇冷热之气相搏，结实不消，故令人心腹痞满，气息不安，头眩目暗，常欲呕逆，故言痰结实。

　　卷之二十　痰饮病诸候（凡十六论）

　　六、膈痰风厥头痛候

　　膈痰者，谓痰水在于胸膈之上，又犯大寒，使阳气不行，令痰水结聚不散，而阴气逆上，上与风痰相结，上冲于头，即令头痛。或数岁不已，久连脑痛，故云膈痰风厥头痛。若手足寒冷至节即死。

　　卷之二十　痰饮病诸候（凡十六论）

　　七、诸痰候

　　诸痰者，此由血脉壅塞，饮水积聚而不消散，故成痰也。或冷，或热，或结实，或食不消，或胸腹痞满，或短气好眠，诸候非一，故云诸痰。

　　卷之二十　痰饮病诸候（凡十六论）

　　八、流饮候

　　流饮者，由饮水多，水流走于肠胃之间，漉漉有声，谓之流饮。遇血气痞涩，经络不行，水不宣通，停聚溢于膀胱之间，即令人短气。将息遇冷，亦能虚胀。久不瘥，结聚而成癖

　　卷之二十　痰饮病诸候（凡十六论）

　　九、流饮宿食候

　　流饮宿食者，由饮水过多，水气流行在脾胃之间，脾得湿气则不能消食，令人噫则有宿食之气，腹胀满，亦壮热，或吞酸，皆其候也。

　　卷之二十　痰饮病诸候（凡十六论）

　　十、留饮候

　　留饮者，由饮酒后饮水多，水气停留于胸膈之间，而不宣散，乃令人胁下痛，短气而渴，皆其候也。

　　卷之二十　痰饮病诸候（凡十六论）

　　十一、留饮宿食候

　　留饮宿食者，由饮酒后饮水多，水气停留于脾胃之间，脾得湿气则不能消食，令人噫气酸臭，腹胀满，吞酸，所以谓之留饮宿食也。

　　卷之二十　痰饮病诸候（凡十六论）

　　十二、癖饮候

　　此由饮水多，水气停聚两胁之间，遇寒气相搏，则结聚而成块，谓之癖饮。在胁下，弦亘起，按之则作水声。

　　卷之二十　痰饮病诸候（凡十六论）

　　十三、诸饮候

　　诸饮者，皆由荣卫气痞涩，三焦不调，而因饮水多，停积而成痰饮。其为病也，或两胁胀满，或心胸烦闷，或眼暗口干，或呕逆短气，诸候非一，故云诸饮。其汤熨针石，别有正方，补养宣导，今附于后。

　　《养生方·导引法》云：行左之右之侧卧，闭目，气不息十二通，治诸饮不消。右有饮病，右不息，排下消之。

　　又云： 行气，低头倚壁，不息十二通，以意排之，痰饮宿食从下部出，自愈。 行气者，身直颈曲，排气下行而一通，愈宿食。久行自然能出，不须孔塞也。

　　卷之二十　痰饮病诸候（凡十六论）

　　十四、支饮候

　　支饮，谓饮水过多，停积于胸膈之间，支乘于心，故云支饮。其病，令人咳逆喘息，身体如肿之状，谓之支饮也。

　　卷之二十　痰饮病诸候（凡十六论）

　　十五、溢饮候

　　溢饮，谓因大渴而暴饮水，水气溢于肠胃之外，在于皮肤之间，故言溢饮。令人身体疼重而多汗，是其候也。

　　卷之二十　痰饮病诸候（凡十六论）

　　十六、悬饮候

　　悬饮，谓饮水过多，留注胁下，令胁间悬痛，咳唾引胁痛，故云悬饮。

　　卷之二十　癖病诸候（凡十一论）

　　一、癖候

　　夫五脏调和，则荣卫气理，荣卫气理，则津液通流，虽复多饮水浆，不能为病。若摄养乖方，则三焦痞隔。三焦痞隔，则肠胃不能宣行，因饮水浆过多，便令停滞不散，更遇寒气，积聚而成癖。癖者，谓僻侧在于两胁之间，有时而痛是也。其汤熨针石，别有正方，补养宣导，今附于后。

　　《养生方》云：卧觉，勿饮水更眠，令人作水癖。

　　又云：饮水勿急咽，久成水癖。

　　《养生方·导引法》云：举两膝，夹两颊边，两手据地蹲坐，故久行之，愈伏梁。伏梁者，宿食不消成癖，腹中如杯如盘。宿痈者，宿水宿气癖数生痈。久行，肠化为筋，骨变为

　　卷之二十　癖病诸候（凡十一论）

　　二、久癖候

　　久癖，谓因饮水过多，水气壅滞，遇寒热气相搏，便成癖。在于两肋下，经久不瘥，乃结聚成形，弦亘而起，按之乃水鸣，积有岁年，故云久癖。

　　卷之二十　癖病诸候（凡十一论）

　　三、癖结候

　　此由饮水聚停不散，复因饮食相搏，致使结积在于胁下，时有弦亘起，或胀痛，或喘息脉紧实者，癖结也。

　　卷之二十　癖病诸候（凡十一论）

　　四、癖食不消候

