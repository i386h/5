<!-- { "loadSidebar": true } -->
　　五脏处于内，而气行于外。脏气实者，邪不能伤；虚则外气不足，风邪乘之。然五脏，心为神，肝为魂，肺为魄，脾为意，肾为志。若风气经之，是邪干于正，故令恍惚。

　　卷之二　风病诸候下（凡三十论）

　　三十四、刺风候

　　刺风者，由体虚肤腠开，为风所侵也。其状，风邪走遍于身，而皮肤淫跃。邪气与正气交争，风邪击搏，如锥刀所刺，故名刺风也。

　　《养生方》云：触寒来者，寒未解，食热物，亦成刺风。

　　卷之二　风病诸候下（凡三十论）

　　三十五、蛊风候

　　蛊风者，由体虚受风，其风在于皮肤，淫淫跃跃，若画若刺，一身尽痛，侵伤气血。其动作状如蛊毒，故名蛊风也。

　　卷之二　风病诸候下（凡三十论）

　　三十六、风冷候

　　风冷者，由脏腑虚，血气不足，受风冷之气。血气得温则宜流，冷则凝涩，然风之伤人，有冷有热。若挟冷者，冷折于气血，使人面青心闷，呕逆吐沫，四肢痛冷，故谓之风冷。

　　其汤熨针石，别有正方，补养宣导，今附于后。

　　《养生方·导引法》云：一足踏地，足不动，一足向侧，如丁字样，转身倚势，并手尽急回，左右迭互二七。去脊风冷、偏枯不通润。

　　又云：蹲坐，身正头平，叉手安颏下，头不动，两肘向上振摇，上下来去七七。亦持手三七，放纵身心。去乳房风冷肿闷、鱼寸不调、日日损。

　　又云：坐，两足长舒，自纵身，纳气向下，使心内柔和适散，然始屈一足，安膝下，长舒一足，仰足趾向上使急，仰眠，头不至席，两手急努前，头向上努挽，一时各各取势，来去二七，迭互亦然。去脚疼，腰膊冷、血冷、风痹、日日渐损。

　　又云：长舒足，肚腹着席，安徐看气向下，知有去处，然始着两手掌拓席，努使臂直，散脊背气向下，渐渐尽势，来去二七。除脏腑内宿冷，脉急，腰膊风冷。

　　又云：欲以闭气出汗，拳手屈膝侧卧，闭气自极，欲息气定，复闭气，如此汗出乃止。

　　复转卧，以下居上，复闭气如前，汗大出乃止。此主治身中有风寒。欲治股胫手臂痛法：屈一胫一臂，伸所病者，正偃卧，以鼻引气，令腹满，以意推之，想气行至上，温热，即愈。

　　又云：肚腹着席，长舒一足向后，急努足指，一手舒向前尽势，将一手向背上挽足倒极势，头仰蹙背，使急。先用手足斜长舒者，两向自相挽急，始屈手足共头，一时取势。常记动手足，先后交番，上下来去二七，左右亦然。去背项腰膝膊井风冷疼闷、脊里倔强。

　　又云：正坐，两手向后捉腕，反向拓席，尽势，使腹弦弦上下，七，左右换手亦然。损腹肚冷风宿气积，胃口冷，食饮进退，吐逆不下。

　　又云：凡学将息人，先须正坐，并膝头、足；初坐，先足趾相对，足跟外扒。坐上，欲安稳，须两足跟向内相对，足指外扒，坐上。觉闷痛，渐渐举身似款便，坐上。待共两坐相似不痛，始双竖足跟向上，坐上，足趾并反向外。每坐常学。去膀胱内冷，膝冷，两足冷疼，上气、腰痛，尽自消适。

　　又云：长舒一足，一脚屈，两手挽膝三里，努膝向前，身却挽，一时取势，气内散消，如似骨解。迭互换足，各别三七，渐渐去膊脊冷风冷血，筋急。

　　又云：两手向后，倒挽两足，极势。头仰，足指向外努之，缓急来去七，始手向前直舒，足自摇，膝不动，手足各二七。去脊腰闷风冷。

　　又云：身平正，舒两手向后，极势，屈肘向后空捺，四七。转腰，垂手向下，手掌四面转之。去臂内筋急。

　　又云：两手长舒，合掌向下，手高举与膊齐，极势，使膊闷痛，然始上下摇之二七。手下至髀还，上下缓急。轻手前后散振，双手前拓，努手合掌向下，七。去膊内风冷疼，日消散。

　　又云：两手掌倒拓两膊井前，极势，上下傍两掖，急努振摇，来去三七，竟。手不移处，努向两肘向上急热，上下振摇二七，欲得拳两手七，因相将三七。去项膊筋脉急劳。一手屈拳向后左，一手捉肘头，向内挽之，上下一时尽势。屈手散放，舒指三，方转手，皆极势四七。调肘膊骨筋急强。两手拓，向上极势，上下来去三七。手不动，将两肘向上，极势七。不动手肘臂，侧身极势，左右回三七。去颈骨冷气风急。前一十二件有此法，能使气人行之，须在疾中可量。

　　卷之二　风病诸候下（凡三十论）

　　三十七、风热候

　　风热病者，风热之气先从皮毛入于肺也。肺为五脏上盖，候身之皮毛。若肤腠虚，则风热之气先伤皮毛，乃入肺也。其状，使人恶风寒战，目欲脱，涕唾出。候之三日内及五日内，目不精明者是也。七八日，微有青黄脓涕，如弹丸大，从口鼻内出，为善也。若不出，则伤肺，变咳嗽唾脓血也。

　　卷之二　风病诸候下（凡三十论）

　　三十八、风气候

　　风气者，由气虚受风故也。肺主气，气之所行，循经络，荣脏腑，而气虚则受风。风之伤气，有冷有热，冷则厥逆，热则烦惋。其因风所为，故名风气。其汤熨针石，别有正方，补养宣导，今附于后。

　　《养生方·导引法》云：一手前拓使急，一手发乳房，向后急挽之，不得努用力气，心开下散，迭互相换手，三七，始将两手攀膝头，急捉，身向后极势，三七。去腕闷疼，风府、云门气散。

　　卷之二　风病诸候下（凡三十论）

　　三十九、风冷失声候

　　风冷失声者，由风冷之气，客于会厌，伤于悬痈之所为也。声气通发，事因关户。会厌是音声之户，悬痈是音声之关。风冷客于关户之间，所以失声也。

　　卷之二　风病诸候下（凡三十论）

　　四十、中冷声嘶候

　　中冷声嘶者，风冷伤于肺之所为也。肺主气，五脏同受气于肺，而五脏有五声，皆禀气而通之。气为阳，若温暖则阳气和宣，其声通畅。风冷为阴，阴邪搏于阳气，使气道不调流，所以声嘶也。

　　卷之二　风病诸候下（凡三十论）

　　四十一、头面风候

　　头面风者，是体虚，诸阳经脉为风所乘也。诸阳经脉，上走于头面，运动劳役，阳气发泄，腠理开而受风，谓之首风。病状，头面多汗，恶风，病甚则头痛。又，新沐中风，则为首风。又，新沐头未干，不可以卧，使头重身热，反得风则烦闷。

　　诊其脉，寸口阴阳表里互相乘。如风在首，久不瘥，则风入脑，变为头眩。其汤熨针石，别有正方，补养宣导，今附于后。

　　《养生方》云：饱食仰卧，久成气病头风。

　　又云：饱食沐发，作头风。

　　又云：夏不用露面卧，露下堕面上，令面皮浓，喜成癣。一云作面风。

　　又云：人常须日已没食讫，食讫即更不须饮酒，终天不干呕。诸热食腻物，不饮冷醋浆，喜失声失咽。热食枕手卧，久成头风目涩。

　　《养生方·导引法》云：一手拓颐，向上极势，一手向后长舒急努，四方显手掌，一时俱极势，四七。左右换手皆然。拓颐，手两向共头欹侧，转身二七。去臂膊风、头风，眠睡。

　　又云：解发，东向坐，握固不息一通，举手左右导引，手掩两耳。以手复捋头五，通脉也。治头风，令发不白。

　　又云：端坐伸腰，左右倾侧，闭目，以鼻纳气，自极七息止。除头风。

　　又云：头痛，以鼻纳气，徐吐出气，三十过休。

　　又云：抱两膝，自弃于地，不息八通。治胸中上至头诸病，耳目鼻喉痛。

　　又云：欲治头痛，偃卧闭气，令鼻极乃息，汗出乃止。

　　又云：叉两手头后，极势，振摇二七，手掌翻覆安之七，头欲得向后仰之，一时一势，欲得倚斜四角，急挽之，三七。去头掖膊肘风。

　　卷之二　风病诸候下（凡三十论）

　　四十二、风头眩候

　　风头眩者，由血气虚，风邪入脑，而引目系故也。五脏六腑之精气，皆上注于目，血气与脉并于上系，上属于脑，后出于项中。逢身之虚，则为风邪所伤，入脑则脑转而目系急，目系急故成眩也。

　　诊其脉，洪大而长者，风眩。又得阳维浮者，暂起目眩也。风眩久不瘥，则变为癫疾。

　　其汤熨针石，别有正方，补养宣导，今附于后。

　　《养生方·导引法》云：以两手抱右膝，着膺，除风眩。

　　又云：以两手承辘轳倒悬，令脚反在其上元。愈头眩风癫。坐地，舒两脚，以绳绊之，大绳绊讫，拖辘轳上来下去，以两手挽绳，使脚上头下，使离地，自极十二通。愈头眩风癫。久行，身卧空中，而不堕落。

　　又云：一手长舒，令掌仰；一手捉颐，挽之向外。一时极势，二七。左右亦然。手不动，两向侧，极势，急挽之，二七。去颈骨急强、头风脑旋、喉痹，膊内冷注、偏风。

　　又云：凡人常觉脊背倔强，不问时节，缩咽膊内，仰面，努膊井向上，头左右两向挪之，左右三七，一住，待血行气动住，然始更用，初缓后急，不得先急后缓。若无病患，常欲得旦起、午时、日没三辰，如用，辰别二七。除寒热病，脊腰颈项痛、风痹、口内生疮、牙齿风、头眩，众病尽除。

　　又云：坐地，交叉两脚，以两手从曲脚中入，低头，叉手项上。治久寒不能自温，耳不闻声。

　　又云：脚着项上，不息十二通，愈大寒不觉暖热，久顽冷患，耳聋目眩病。久行即成法，法身五六，不能变也。

　　又云：低头，不息六通。治耳聋、目癫眩、咽喉不利。

　　又云：伏，前，侧牢，不息六通。愈耳聋目眩。随左右聋伏，并两膝，耳着地，牢，强意多用力至大极。愈耳聋目眩病。久行不已，耳闻十方，亦能倒头，则不眩也。八件有此术，亦在病疾难为。

　　卷之二　风病诸候下（凡三十论）

　　四十三、风癫候

　　风癫者，由血气虚，邪入于阴经故也。人有血气少，则心虚而精神离散，魂魄妄行，因为风邪所伤，故邪入于阴，则为癫疾。又人在胎，其母卒大惊，精气并居，令子发癫。其发则仆地，吐涎沫，无所觉是也。原其癫病，皆由风邪故也。其汤熨针石，别有正方，补养宣导，今附于后。

　　《养生方》云：夫人见十步直墙，勿顺墙而卧，风利吹人，必发癫痫及体重。人卧春夏向东，秋冬向西，此是常法。

　　《养生方·导引法》云：还向反望，不息七通。治咳逆、胸中病、寒热癫疾、喉不利、咽干咽寒。

　　又云：以两手承辘轳倒悬，令脚反在上元。愈头眩风癫。坐地，舒两脚，以绳绊之，以大绳绊讫，拖辘轳上来下去，以两手挽绳，使脚上头下，使离地，自极十二通。

