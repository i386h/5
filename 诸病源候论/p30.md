<!-- { "loadSidebar": true } -->
　　此由饮水结聚在于膀胱，遇冷热气相搏，因而作癖。癖者，冷气也。冷气久乘于脾，脾得湿冷，则不能消谷，故令食不消。使人羸瘦不能食，时泄利，腹内痛，气力乏弱，颜色黧黑是也。

　　关脉细微而绝者，腹内有癖，不能食也。

　　卷之二十　癖病诸候（凡十一论）

　　五、寒癖候

　　寒癖之为病，是水饮停积，肋下弦强是也。因遇寒即痛，所以谓之寒癖。

　　脉弦而大者，寒癖也。

　　卷之二十　癖病诸候（凡十一论）

　　六、饮癖候

　　饮癖者，由饮水过多，在于胁下不散，又遇冷气相触而痛，即呼为饮癖也。其状：胁下弦急，时有水声。

　　卷之二十　癖病诸候（凡十一论）

　　七、痰癖候

　　痰癖者，由饮水未散，在于胸腑之间，因遇寒热之气相搏，沉滞而成痰也。痰又停聚流移于胁肋之间，有时而痛，即谓之痰癖。

　　卷之二十　癖病诸候（凡十一论）

　　八、悬癖候

　　悬癖者，谓癖气在胁肋之间，弦亘而起，咳唾则引胁下悬痛，所以谓之悬癖。

　　卷之二十　癖病诸候（凡十一论）

　　九、酒癖候

　　夫酒癖者，因大饮酒后，渴而引饮无度，酒与饮俱不散，停滞在于胁肋下，结聚成癖，时时而痛，因即呼为酒癖。其状：胁下弦急而痛。

　　卷之二十　癖病诸候（凡十一论）

　　十、酒癖宿食不消候

　　此由饮酒多食鱼脍之类，腹内痞满，因而成渴，渴又饮水，水气与食结聚，兼遇寒气相加，所以成癖。癖气停聚，乘于脾胃，脾胃得癖气不能消化，故令宿食不消。腹内胀满，噫气酸臭，吞酸，气急，所以谓之酒癖宿食不消也。

　　卷之二十　癖病诸候（凡十一论）

　　十一、饮酒人瘀癖菹痰候

　　夫饮酒人大渴，渴而饮水，水与酒停聚胸膈之上，蕴积不散而成癖也。则令呕吐宿水，色如菹汁、小豆汁之类，酸苦者，故谓之酒癖菹痰也。

　　卷之二十　痞噎病诸候（凡八论）

　　一、八痞候

　　夫八痞者，荣卫不和，阴阳隔绝，而风邪外入，与卫气相搏，血气壅塞不通，而成痞也。痞者，塞也，言腑脏痞塞不宣通也。由忧恚气积，或坠堕内损所致。其病腹纳气结胀满，时时壮热是也。其名有八，故云八痞。而方家不的显其证状，范汪所录华佗太一决疑双丸方，云治八痞、五疝、积聚、伏热、留饮、往来寒热，亦不说八痞之名也。

　　卷之二十　痞噎病诸候（凡八论）

　　二、诸痞候

　　诸痞者，荣卫不和，阴阳隔绝，腑脏痞塞而不宣通，故谓之痞。但方有八痞、五痞或六痞，以其名状非一，故云诸痞。其病之候，但腹纳气结胀满，闭塞不通，有时壮热，与前八痞之势不殊，故云诸痞。其汤熨针石，别有正方，补养宣导，今附于后。

　　《养生方·导引法》云：正坐努腰，胸仰举头，将两手指相对，向前捺席使急，身如共头胸向下，欲至席还起，上下来去二七。去胸肋痞、脏冷、 疼闷、腰脊闷也。

　　卷之二十　痞噎病诸候（凡八论）

　　三、噎候

　　夫阴阳不和，则三焦隔绝，三焦隔绝，则津液不利，故令气塞不调理也，是以成噎。此由忧恚所致，忧恚则气结，气结则不宣流，使噎。噎者，噎塞不通也。

　　卷之二十　痞噎病诸候（凡八论）

　　四、五噎候

　　夫五噎，谓一曰气噎，二曰忧噎，三曰食噎，四曰劳噎，五曰思噎。虽有五名，皆由阴阳不和，三焦隔绝，津液不行，忧恚嗔怒所生，谓之五噎。噎者，噎塞不通也。

　　卷之二十　痞噎病诸候（凡八论）

　　五、气噎候

　　此由阴阳不和，脏气不理，寒气填于胸膈，故气噎塞不通，而谓之气噎。令人喘悸，胸背痛也。

　　卷之二十　痞噎病诸候（凡八论）

　　六、食噎候

　　此由脏气冷而不理，津液涩少而不能传行饮食，故饮食入则噎塞不通，故谓之食噎。胸内痛，不得喘息，食不下，是故噎也。

　　卷之二十　痞噎病诸候（凡八论）

　　七、久寒积冷候

　　此患由血气衰少，腑脏虚弱，故令风冷之气独盛于内，其冷气久积不散，所以谓之久寒积冷也。其病，令人羸瘦，不能饮食，久久不瘥，更触犯寒气，乃变成积聚，吐利而呕逆也

　　卷之二十　痞噎病诸候（凡八论）

　　八、腹内结强候

　　此由荣卫虚弱，三焦不调，则令虚冷在内，蓄积而不散也。又饮食气与冷气相搏，结强而成块，有上有下，或沉或浮，亦有根亦无根，或左或右也，故谓之腹内结强。久而不瘥，积于年岁，转转长大，乃变成 瘕病也。

　　卷之二十一　脾胃病诸候（凡五论）

　　一、脾胃气虚弱不能饮食候

　　脾者，脏也；胃者，腑也。脾胃二气，相为表里。胃为水谷之海，主受盛饮食者也；脾气磨而消之，则能食。今脾胃二气俱虚弱，故不能饮食也。

　　尺脉浮滑，不能饮食；速疾者，食不消，脾不磨也。

　　卷之二十一　脾胃病诸候（凡五论）

　　二、脾胃气不和不能饮食候

　　脾者，脏也。胃者，腑也。脾胃二气，相为表里。胃受谷而脾磨之，二气平调，则谷化而能食。若虚实不等，水谷不消，故令腹内虚胀，或泄，不能饮食，所以谓之脾胃气不和不能饮食也。其汤熨针石，别有正方，补养宣导，今附于后。

　　《养生方·导引法》云：欹身，两手一向偏侧，急努身舒头，共手竞扒相牵，渐渐一时尽势。气共力皆和，来去左右亦然，各三七。项前后两角缓舒手，如是似向外扒，放纵身心，摇三七，递互亦然。去太仓不和、臂腰虚闷也。

　　卷之二十一　脾胃病诸候（凡五论）

　　三、胃反候

　　荣卫俱虚，其血气不足，停水积饮在胃脘则脏冷，脏冷则脾不磨，脾不磨则宿谷不化，其气逆而成胃反也。则朝食暮吐，暮食朝吐，心下牢，大如杯，往往寒热，甚者食已即吐。

　　其脉紧而弦，紧则为寒，弦则为虚，虚寒相搏，故食已即吐，名为胃反。

　　卷之二十一　脾胃病诸候（凡五论）

　　四、五脏及身体热候

　　荣卫不调，阴阳痞隔，若阳气虚，阴气盛，则生寒冷之病。今阴气虚、阳气实，故身体五脏皆生热，其状吸吸而热，唇口干，小便赤也。

　　卷之二十一　脾胃病诸候（凡五论）

　　五、肺萎候

　　肺主气，为五脏上盖。气主皮毛，故易伤于风邪。风邪伤于腑脏，而血气虚弱，又因劳役，大汗之后，或经大下，而亡津液，津液竭绝，肺气壅塞，不能宣通诸脏之气，因成肺萎也。其病咳唾而呕逆涎沫，小便数是也。咳唾咽燥，欲饮者，必愈。欲咳而不能咳，唾干沫而小便不利者，难治。

　　诊其寸口脉数，肺萎也，甚则脉浮弱。

　　卷之二十一　呕哕病诸候（凡六论）

　　一、干呕候

　　干呕者，胃气逆故也。但呕而欲吐，吐而无所出，故谓之干呕。

　　卷之二十一　呕哕病诸候（凡六论）

　　二、呕哕候

　　呕哕之病者，由脾胃有邪，谷气不治所为也。胃受邪气，逆则呕；脾受邪气，脾胀气逆，遇冷折之，气逆不通则哕也。

　　卷之二十一　呕哕病诸候（凡六论）

　　三、哕候

　　脾胃俱虚，受于风邪，故令新谷入胃，不能传化，故谷之气与新谷相干，胃气则逆，胃逆则脾胀气逆，因遇冷折之，则哕也。

　　右手关上脉沉而虚者，善哕也。

　　卷之二十一　呕哕病诸候（凡六论）

　　四、呕吐候

　　呕吐者，皆由脾胃虚弱，受于风邪所为也。若风邪在胃，则呕；膈间有停饮，胃内有久寒，则呕而吐。其状：长大息，心里澹澹然，或烦满而大便难，或溏泄，并其候也。其汤熨针石，别有正方，补养宣导，今附于后。

　　《养生方》云：八月勿食姜，一云被霜瓜，向冬发寒热及温病，食欲吐，或心中停饮不消，或为反胃。

　　《养生方·导引法》云：正坐，两手向后捉腕，反向拓席，尽势，使腹弦弦，上下七，左右换手亦然。除腹肚冷风、宿气积、胃口冷、食饮进退吐逆不下。

　　又云：偃卧，展两胫、两手，左右跷两足踵，以鼻纳气，自极七息。除腹中病，食苦呕又云：坐，直舒两脚，以两手挽两足，自极十二通。愈肠胃不能受食，吐逆。以两手直叉两脚底，两脚痛，舒。以头抵膝上，自极十二通。愈肠胃不能受食，吐逆。

　　卷之二十一　呕哕病诸候（凡六论）

　　五、噫醋候

　　噫醋者，由上焦有停痰，脾胃有宿冷，故不能消谷，谷不消则胀满而气逆，所以好噫而吞酸，气息醋臭。

　　卷之二十一　呕哕病诸候（凡六论）

　　六、恶心候

　　恶心者，由心下有停水积饮所为也。心主火，脾主土，土性克水，今脾虚则土气衰弱，不能克消水饮，水饮之气不散，上乘于心，复遇冷气所加之，故令火气不宣，则心里澹澹然欲吐，名为恶心也。

　　卷之二十一　宿食不消病诸候（凡四论）

　　一、宿食不消候

　　宿食不消，由脏气虚弱，寒气在于脾胃之间，故使谷不化也。宿谷未消，新谷又入，脾气既弱，故不能磨之，则经宿而不消也。令人腹胀气急，噫气醋臭，时复憎寒壮热是也，或头痛如疟之状。

　　寸口脉浮大，按之反涩，尺脉亦微而涩者，则宿食不消也。其汤熨针石，别有正方，补养宣导，今附于后。

　　《养生方·导引法》云：凡食讫，觉腹内过饱，肠内先有宿气，常须食前后，两手撩膝，左右欹身，肚腹向前，努腰就肚，左三七，右二七，转身按腰脊极势。去太仓腹内宿气不化、脾痹肠瘦、脏腑不和。得令腹胀满，日日消除。

　　又云：闭口微息，正坐向王气，张鼻取气，逼置齐下，小口微出气十二通，以除结聚，低头不息十二通，以消饮食，令身轻强，行之，冬月不寒。

　　又云：端坐伸腰，举左手，仰掌，以右手承右胁，以鼻纳气，自极七息，除胃中寒食不消。

　　又云：端坐伸腰，举右手，仰掌，以左手承左胁。以鼻纳气，自极七息。所除胃寒，食不变，则愈。

　　又云： 行气，低头倚壁，不息十二通。以意排之，痰饮宿食从下部出，自愈。 行气者，身直颈曲，排气下行十二通，愈宿食。

　　又云：雁行气，低臂推膝踞，以绳自缚拘左，低头倚臂，不息十二通。消食轻身，益精神，恶气不入，去万邪。一本云：正坐，仰天，呼吸天精，解酒食饮饱。出气吐之数十，须臾立饥且醒。夏月行之，令人清凉。

　　卷之二十一　宿食不消病诸候（凡四论）

