<!-- { "loadSidebar": true } -->
　　肾开窍于阴，若劳伤于肾，肾虚不能荣于阴器，故萎弱也。诊其脉，瞥瞥如羹上肥，阳气微；连连如蜘蛛丝，阴气衰。阴阳衰微，而风邪入于肾经，故阴不起，或引小腹痛也。

　　《养生方》云：水银不得近阴，令玉茎消缩。

　　卷之四　虚劳病诸候下（凡三十六论）

　　七十、虚劳阴痛候

　　肾气虚损，为风邪所侵，邪气流入于肾经，与阴气相击，真邪交争，故令阴痛。但冷者唯痛，挟热则肿。其汤熨针石，别有正方，补养宣导，今附于后。

　　《养生方·导引法》云：两足指向下柱席，两涌泉相拓，坐两足跟头，两膝头外扒，手身前向下尽势，七通。去劳损、阴痛、膝冷。

　　卷之四　虚劳病诸候下（凡三十六论）

　　七十一、虚劳阴肿候

　　此由风热客于肾经，肾经流于阴器，肾虚不能宣散，故致肿也。

　　卷之四　虚劳病诸候下（凡三十六论）

　　七十二、虚劳阴疝肿缩候

　　疝者，气痛也。众筋会于阴器。邪客于厥阴、少阴之经，与冷气相搏，则阴痛肿而挛缩

　　卷之四　虚劳病诸候下（凡三十六论）

　　七十三、虚劳阴下痒湿候

　　大虚劳损，肾气不足，故阴冷，汗液自泄，风邪乘之，则瘙痒。其汤熨针石，别有正方，补养宣导，今附于后。

　　《养生方·导引法》云：偃卧，令两手布膝头，取踵置尻下，以口纳气，腹胀自极，以鼻出气，七息。除阴下湿，少腹里痛、膝冷不随。

　　卷之四　虚劳病诸候下（凡三十六论）

　　七十四、虚劳阴疮候

　　肾荣于阴器，肾气虚，不能制津液，则汗湿，虚则为风邪所乘，邪客腠理，而正气不泄，邪正相干，在于皮肤，故痒。搔之则生疮。

　　卷之四　虚劳病诸候下（凡三十六论）

　　七十五、风虚劳候

　　风虚者，百 之长。劳伤之人，血气虚弱，其肤腠虚疏，风邪易侵。或游易皮肤，或沉滞脏腑，随其所感，而众病生焉。其汤熨针石，别有正方，补养宣导，今附于后。

　　《养生方·导引法》云：屈一足，指向地努之，使急，一手倒挽足解溪，向心极势，腰、足解溪、头如似骨解、气散，一手向后拓席，一时尽势三七。左右换手亦然。去手足腰膊风热急闷。

　　又云：抑头却背，一时极势，手向下至膝头，直腰，面身正。还上，来去三七。始正身，纵手向下，左右动腰二七，上下挽背脊七。渐去背脊、臂膊、腰冷不和。头向下努，手长舒向背上高举，手向上，共头，渐渐五寸，一时极势，手还收向心前、向背后，去来和谐，气共力调，不欲气强于力，不欲力强于气，二七。去胸背前后筋脉不和、气血不调。

　　又云：伸左胫，屈右膝内压之，五息止。引肺气，去风虚，令人目明。根据经为之，引肺中气，去风虚病，令人目明，夜中见色，与昼无异。

　　卷之五　腰背病诸候（凡十论）

　　一、腰痛候

　　肾主腰脚。肾经虚损，风冷乘之，故腰痛也。又，邪客于足太阴之络，令人腰痛引少腹，不可以仰息。

　　诊其尺脉沉，主腰背痛。寸口脉弱，腰背痛。尺寸俱浮，直上直下，此为督脉腰强痛。

　　凡腰痛有五：一曰少阴，少阴申也，七月万物阳气伤，是以腰痛。二曰风痹，风寒着腰，是以痛。三曰肾虚，役用伤肾，是以痛。四曰 腰，坠堕伤腰，是以痛。五曰寝卧湿地，是以痛。其汤熨针石，别有正方，补养宣导，今附于后。

　　《养生方》云：饭了勿即卧，久成气病，令腰疼痛。

　　又曰：大便勿强努，令人腰疼目涩。

　　又云：笑多，即肾转腰痛。

　　又云：人汗次，勿企床悬脚，久成血痹，两足重及腰痛。

　　《养生方·导引法》云：一手向上极势，手掌四方转回，一手向下努之，合手掌努指，侧身欹形，转身向似看，手掌向上，心气向下，散适，知气下缘上，始极势，左右上下四七亦然。去膊井、肋、腰脊痛闷。

　　又云：互跪，长伸两手，拓席向前，待腰脊须转，遍身骨解气散，长引腰极势，然始却跪使急，如似脊内冷气出许，令臂膊痛，痛欲似闷痛，还坐，来去二七。去五脏不和、背痛闷。

　　又云：凡人常觉脊强，不问时节，缩咽膊内，仰面努搏井向上也。头左右两向挪之，左右三七，一住，待血行气动定，然始更用，初缓后急，不得先急后缓。若无病患，常欲得旦起、午时、日没三辰如用，辰别三七。除寒热，脊、腰、颈痛。

　　又云：长舒两足，足指努向上，两手长舒，手掌相向，手指直舒，仰头努脊，一时极势，满三通。动足相去一尺，手不移处，手掌向外七通。更动足二尺，手向下拓席，极势，三通。去遍身内筋脉虚劳，骨髓痛闷。长舒两足，向身角上，两手捉两足指急搦，心不用力，心气并在足下，手足一时努纵，极势三七。去 、臂、腰疼、解溪蹙气、日日渐损。

　　又云：凡学将息人，先须正坐，并膝头足，初坐，先足指指向对，足跟外扒，坐上少欲安稳，须两足跟向内相对，坐上，足指外扒，觉闷痛，渐渐举身似款便，坐坐上，待共两坐相似，不痛，始双竖足跟向上，坐上足指并反而向外，每坐常学。去膀胱内冷，面冷风、膝冷、足疼、上气、腰痛，尽自消适也。

　　卷之五　腰背病诸候（凡十论）

　　二、腰痛不得俯仰候

　　肾主腰脚，而三阴三阳、十二经、八脉，有贯肾络于腰脊者。劳损于肾，动伤经络，又为风冷所侵，血气击搏，故腰痛也。阳病者，不能俯；阴病者，不能仰，阴阳俱受邪气者，故令腰痛而不能俯仰。

　　《养生方·导引法》云：伸两脚，两手指着足五指上。愈腰折不能低着，唾血、久疼愈又云：长伸两脚，以两手捉足五指七通。愈折腰不能低仰也。

　　卷之五　腰背病诸候（凡十论）

　　三、风湿腰痛候

　　劳伤肾气，经络既虚，或因卧湿当风，而风湿乘虚搏于肾经，与血气相击而腰痛，故云风湿腰痛。

　　卷之五　腰背病诸候（凡十论）

　　四、卒腰痛候

　　夫劳伤之人，肾气虚损，而肾主腰脚，其经贯肾络脊，风邪乘虚卒入肾经，故卒然而患腰痛。

　　卷之五　腰背病诸候（凡十论）

　　五、久腰痛候

　　夫腰痛，皆由伤肾气所为。肾虚受于风邪，风邪停积于肾经，与血气相击，久而不散，故久腰痛。

　　卷之五　腰背病诸候（凡十论）

　　六、肾着腰痛候

　　肾主腰脚，肾经虚则受风冷，内有积水，风水相搏，浸积于肾，肾气内着，不能宣通，故令腰痛。其病状，身重腰冷，腹重如带五千钱，如坐于水，形状如水，不渴，小便自利，饮食如故。久久变为水病，肾湿故也。

　　卷之五　腰背病诸候（凡十论）

　　七、腰候

　　腰者，谓卒然伤损于腰而致痛也。此由损血搏于背脊所为，久不已，令人气息乏少，面无颜色，损肾故也。

　　卷之五　腰背病诸候（凡十论）

　　八、腰脚疼痛候

　　肾气不足，受风邪之所为也。劳伤则肾虚，虚则受于风冷，风冷与真气交争，故腰脚疼

　　卷之五　腰背病诸候（凡十论）

　　九、背偻候

　　肝主筋而藏血。血为阴，气为阳。阳气，精则养神，柔则养筋。阴阳和同，则气血调适，共相荣养也，邪不能伤。若虚则受风，风寒搏于脊膂之筋，冷则挛急，故令背偻。

　　卷之五　腰背病诸候（凡十论）

　　十、胁痛候

　　邪客于足少阳之络，令人胁痛，咳，汗出。阴气击于肝，寒气客于脉中，则血泣脉急，引胁与小腹。

　　诊其脉弦而急，胁下如刀剌，状如飞尸，至困不死。左手脉大，右手脉小，病右胁下痛。寸口脉双弦，则胁下拘急，其人涩涩而寒。其汤熨针石，别有正方，补养宣导，今附于后。

　　《养生方·导引法》云：卒左胁痛，念肝为青龙，左目中魂神，将五营兵千乘万骑、从甲寅直符吏，入右胁下取病去。

　　又云：右胁痛，念肺为白虎，右目中魄神，将五营兵千乘万骑，从甲申、直符吏，入右胁下取病去。

　　胁侧卧，伸臂直脚，以鼻纳气，以口出之，除胁皮肤痛，七息止。

　　又云：端坐伸腰，右顾视目，口纳气，咽之三十。除左胁痛，开目。

　　又云：举手交项上，相握自极。治胁下痛。坐地，交两手着不周遍握，当挽。久行，实身如金刚，令息调长，如风云，如雷。

　　卷之五　消渴病诸候（凡八论）

　　一、消渴候

　　夫消渴者，渴不止，小便多是也。由少服五石诸丸散，积经年岁，石势结于肾中，使人下焦虚热。及至年衰，血气减少，不复能制于石。石势独盛，则肾为之燥，故引水而不小便也。其病变多发痈疽，此坐热气，留于经络不引，血气壅涩，故成痈脓。

　　诊其脉，数大者生，细小浮者死。又沉小者生，实牢大者死。

　　有病口甘者，名为何，何以得之。此五气之溢也，名曰脾瘅。夫五味入于口，藏于胃，脾为之行其精气。溢在脾，令人口甘，此肥美之所发。此人必数食甘美而多肥，肥者令人内热，甘者令人中满，故其气上溢，转为消渴。

　　厥阴之病，消渴重，心中疼，饥而不欲食，甚则欲吐蛔。其汤熨针石，别有正方，补养宣导，今附于后。

　　《养生法》云：人睡卧，勿张口，久成消渴及失血色。

　　《养生方·导引法》赤松子云：卧，闭目不息十二通，治饮食不消。

　　法云：解衣 卧，伸腰 少腹，五息止。引肾气，去消渴，利阴阳。解衣者，无使挂碍。 卧者，无外想，使气易行。伸腰者，使肾无逼蹙。 者，大努使气满小腹者，即摄腹牵气使上，息即为之。引肾者，引水来咽喉，润上部，去消渴枯槁病。利阴阳者，饶气力也。此中数虚，要与时节而为避，初食后，大饥时，此二时不得导引，伤人。

　　亦避恶日，时节不和时亦避。导已，先行一百二十步，多者千步，然后食之。法不使大冷大热，五味调和。陈秽宿食，虫蝎余残，不得食。少眇着口中，数嚼少湍咽。食已，亦勿眠。

　　此名谷药，并与气和，即真良药。

　　卷之五　消渴病诸候（凡八论）

　　二、渴病候

　　五脏六腑，皆有津液。若脏腑因虚实而生热者，热气在内，则津液竭少，故渴也。夫渴数饮，其人必眩，背寒而呕者，因利虚故也。

　　诊其脉，心脉滑甚为善渴。其久病变，或发痈疽，或成水疾。

　　卷之五　消渴病诸候（凡八论）

　　三、大渴后虚乏候

