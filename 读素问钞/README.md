<!-- { "loadSidebar": true } -->
读素问钞 滑寿

　　序

　　予读滑伯仁氏所集素问钞喜其删去蘩芜撮其枢要且所编次各以类从秩然有序非深于岐黄之学人不能也但王氏所注多略不取于经文最难晓处仅附其一二焉然自滑氏观之固无待于注后之学人未必皆滑氏句无注释曷从而入首邪爰复取王氏注参补其闲而以续字弁之于首简闲有窃附己意者则以愚谓二字别之滑氏元本所辑者不复识别滑氏自注者如旧别以今按二字如此庶使原今所辑之注各有分辨或者或非俾学人知所择焉虽然予之所辑未必一一盍契经旨而无所误或者因予之误推而至于无误未可知也谚云抛砖引玉亦或有补于万一云

　　正德己卯三月朔旦祁门汪机省之序

　　石山先生自赞

　　睹兹厥像貌马寒微其容和粹其貌清 心存仁术志好儒书颠已垂白手不停披平居不敢于名而犯义交际不敢口是而心违事求免于流俗礼合于先儒谦约节俭乐易疏愚不求闻达甘守穷庐宁为礼屈勿为势拘不知我者谓我狂妄其知我者谓我坦夷噫顾我所行未必尽合乎道也然造次克念惟求无愧于心欤试问林翁何名何氏细认来都不似好三分似得石山居士一种心苗许多春意却不逐杏花飞去听傍人齐说是这林翁卢扁再生今世貌古心明言和行固咀英华以充日用之强耻奔竞而却云霄之步学以为己是医以济人为务居穷不失其自然处变弗愆于常度所以为一代之伟人起四方之敬慕也舜颜其齿玉质丹唇襟度吞云梦之泽英迈盖苍梧之云学足以 河洛之趣医足以逼岐黄之真幽入造化弛张鬼神栖情于烟霞泉白却步于云路鹏程激励之论足以回狂澜于既倒回天之术曾以极夭札于同仁庙算神谟余盖得之万一生死肉骨迨不知其几人蓍蔡之德未艾乔松之寿方臻是盖卢扁之能契其妙而岂摩诘之能状其亲也欤先生姓汪氏名机字省之别号石山世居徽祁之朴墅早岁习春秋补邑庠弟子员性至孝因思事亲者不可不知医复精于医赖以存活者众镜山李先生别传详矣所着有素问钞推求师意外科理例运气易览痘治理辨石山医案针灸问对诸书若干卷行于世先生生于天顺癸未九月十六日酉时殁嘉靖己亥十二月初四日戌时

　　嘉靖辛丑五月朔旦

　　卷上之一

　　素问（续素者本也问者黄帝问岐伯也按干銮度云夫有形者生于无形故有太易太初太始太素太易者未见气也太初者气之始也太始者形之始也太素者质之始也气形质具病由是生故黄帝因而问之素问之名义或由此）

　　卷上之一

　　藏象

　　（续象谓所见于外可阅者也）

　　五脏以位六腑以配五行攸属职司攸分具藏象钞帝曰藏象何如岐伯曰心者生之本神之变也（续心藏神故神之变动由之）其华在面（续英华也）其充在血脉（愚谓充溢也或云充当也主也）为阳中之太阳通于夏气（续心者君主之官神明出焉万物系之以与亡故曰生之本神之变也火气炎上故单在面心养血其主脉故充在血脉也心主于夏气合太阳以太阳居夏火之中故曰阳中之太阳通于夏气也）肺者气之本魄之处也其华在毛其充在皮为阳中之太阴通于秋气（续肺藏气其神魄其养皮毛故曰气之本魄之处华在毛充在皮也肺脏为太阴之气主旺于秋昼日为阳气所行位非阴处以太阴居于阳分故曰阳中之太阴校正云当作少阴肺在十二经虽为太阴然在阳分之中当为少阴也）肾者主蛰封藏之本精之处也（续地户封闭蛰虫深藏肾又主水受五脏六腑之精而藏之故云然也）其华在发（肾者水也出高原宜其华在发也抑发者血之余血者水之类又其黑色故云）其充在骨为阴中之少阴通于冬气（续少阴当作太阴肾在十二经虽属少阴然在阴分之中当为太阴）肝者罢极之本（肝主筋应乎木又肝者干也人之运动由乎筋力象木之动也动则多劳又肝者将军之官谋虑出焉故云）魂之居也其华在爪其充在筋（续爪者筋之余筋者肝之养故华在爪充在筋也）

　　为阳中之少阳通于春气脾胃大肠小肠三焦膀胱者仓廪之本营之居也（营犹营垒之营言物之所屯聚也）能化糟粕转味而出入者也其华在唇四白（唇四际之白色肉也）其充在肌此至阴之类通于土气凡十一脏取决于胆也（胆者中正之官而其经为少阳少阳相火也风寒在下燥热在上湿气居中火独游行于其间故曰取决于胆云○脾胃大肠云云至通于土气此处疑有错误当云脾者仓廪之本营之居也其华在唇四白其充在肌此至阴之类通于土气胃大肠小肠三焦膀胱能化糟粕转味而出入者也出六节藏象论）帝曰五脏应四时各有收受乎岐伯曰东方青色入通于肝开窍于目藏精于肝其病发惊骇（续精谓精气也木精之气其神魂阳升之方以目为用故开窍于目东方主病发惊骇余方各缺疑此为衍）其味酸其类草木其畜鸡（巽为鸡）其谷麦（五谷之长）其应四时上为岁星（续木之精气上为岁星十二年一周天）是以春气在头也（续万物发荣于上故春气在头余方言故病在某不言某气在其互文也）其音角（续木音调而直也）其数八（续洪范曰三曰大木生数三成数八）其臭臊（续凡气因木变则为臊）是以知病之在筋也其在声为呼其变动为握（续握所以牵就也握忧哕咳栗五者政志而有名曰变动）在志为怒怒伤肝（续维志为怒甚则自伤）悲胜怒风伤筋燥胜风酸伤筋辛胜酸南方赤色入通于心开窍于耳（手少阴之络会于耳）

　　藏精于心其病在五脏（以夏气在脏也）其味苦其类火其畜羊（未为羊与土同旺今按未为季夏月建）其谷黍（黍赤色）其应四时上为荧惑星（续火之精气上为荧惑星七百四十日一周天）是以知病之在脉也其音征（续火声和而美也）其数七（续洪范曰二曰火火生数二成数七）其臭焦（续凡气因火变则为焦）其在声为笑在变动为忧（续在肺之志忧为正也而心主于忧变而生忧也）在志为喜喜伤心恐胜喜热伤气寒胜热苦伤气咸胜苦中央黄色入通于脾开窍于口（续脾受水谷口纳五味）

　　藏精于肝（续土精之气其神意）故病在舌本（脾脉上连于舌本）其味甘其类土其畜牛（坤为牛土旺于四季故畜取丑牛又以牛色黄也）其谷稷（色黄味甘）其应四时上为镇星（续二十八年一周天）是以知病之在肉也其音宫（续土音柔而和也）

　　其数五（续成数五）其臭香其在声为歌在变动为哕在志为思思伤脾怒胜思湿伤肉风胜湿甘伤肉酸胜甘西方白色入通于肺开窍于鼻藏精于肺（续金精之气其神魄肺藏气鼻通息故开窍于鼻）故病在背（肺在胸中背为胸之府也）其味辛其类金其畜马（干为马）其谷稻（色白）其应四时上为太白星（续三百六十五日一周天）是以知病之在皮毛也其音商（续金声轻而劲也）其数九（续金生数四成数九）其臭腥（续凡气因金变则为腥 ）其在声为哭在变动为咳在志为忧忧伤肺喜胜忧热伤皮毛寒胜热辛伤皮毛苦胜辛北方黑色入通于肾开窍于二阴（续肾藏精阴泄注故开窍二阴）藏精于肾故病在溪（肉之小会为溪今按溪犹溪谷言深处也冬气居肉故病在深处）其味咸其类水其畜彘（亥为豕）其谷豆（黑色）其应四时上为辰星（续三百六十五日一周天）是以知病之在骨也其音羽（续水音沉而深也）其数六（续水生数一成数六）其臭腐其在声为呻在变动为栗（续栗谓战栗甚寒大恐而悉有之）在志为恐恐伤肾思胜恐寒伤血燥胜寒咸伤血（血太素作骨上同）甘胜咸（金匮真言论阴阳应象论参并）帝曰愿闻十二脏之相使贵贱何如（续脏脏也言腹中之所藏者非复有十二形押之所藏也）

