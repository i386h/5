<!-- { "loadSidebar": true } -->
　　此令人汗空疏腠理开因得秋气汗出遇风及得之以浴水气舍于皮肤之内与卫气并居（言卫气与营气相并合也○愚谓此营中之卫气也从夏伤于暑至此原所以致疟之故也）卫气者（此乃 悍之卫气不与风寒暑湿合与营中之卫不同）昼日行于阳夜行于阴此气（指疟）得阳而外出（愚谓指营中之阳盖疟气舍于皮肤之内与卫气并居故随此卫气而出于外与 悍之卫遇故发之早也）得阴而内薄（愚谓指营言盖疟气藏于皮肤内与营气并居故随此荣而薄于内则内悍与利之卫遇故发之晚）内外相薄是以日作曰其间日而作者何也其气（指疟）之舍深内薄于阴阳气独发（指 悍之阳也独发言其不与疟气遇也）阴邪（疟邪）内着阴与（指疟邪）阳争（指悍卫）不得出是以间日而作也（续不与卫气相逢会故隔日发也○愚谓邪之盛衰随人之气血消长气血旺则邪因之而旺气血衰则邪亦因之而衰久则脏气虚疟气亦虚不能与悍卫争故曰阳气独发必须积养二三日待气血旺则疟邪亦旺故悍卫内入又复与之相抗而疟又作也）夫疟气者并于阳（乃营中之阳）则阳胜（兼疟言）并于阴（指营言）则阴胜（兼疟言）阴胜则寒阳胜则热疟者风寒之气不常也病极则复（复谓复旧也言其气发至极还复如旧○愚谓从卫气者昼行阳起至此言疟之所发早晏也）曰疟先寒而后热者何也曰夏伤于大暑其汗大出腠理开发因遇夏气凄沧之水（一作小）寒藏于腠理皮肤之中秋伤于风则病成矣（续暑为阳气中风者阳气受之故秋伤于风则病成矣）夫寒者阴气也风者阳气也先伤于寒而后伤于风故先寒而后热也病以时作名曰寒疟曰先热而后寒者何也曰此先伤于风而后伤于寒故先热而后寒也亦以时作名曰温疟（续以其先热故谓之温）其但热而不寒者阴气先绝阳气独发（愚谓疟气更盛更虚或寒水之阴邪先以消绝惟风暑之阳邪独在故曰阳气独发与前阳气独发不同前阳气指 悍卫气也）则少气烦冤手足热而欲呕名曰瘅疟（续瘅者热者极热为之也○愚谓从疟先寒而后热者何也至此乃言疟有数种也）曰夫疟之寒汤火不能温也及其热冰水不能寒也此皆有余不足之类当此之时良工不能止必须其自衰乃刺之其故何也曰经言无刺 之热（续盛热也）无刺浑浑之脉（续无端绪也）无刺漉漉之汗（续汗大出）故为其病逆未可治也故经曰方其盛时必毁（续太素云勿敢必毁）因其衰也事必太昌此之谓也夫疟之始发也阳气（兼邪）并于阴当是之时阳虚而阴盛（兼邪）外无气故先寒栗也阴气逆极则复出之阳阳与阴复并于外则阴虚而阳实故先热而渴（续阴盛则胃寒故此寒战栗阳盛则胃热故先热欲饮也）夫疟之未发也阴未并阳阳未并阴因而调之真气得安邪气乃亡故工不能治其已发为其气逆也（续真气寝息邪气大行真气不胜邪是为逆也）曰攻之奈何曰疟之且发也阴阳之且移也必从四末始也阳已伤阴从之故先其时坚束其处令邪气不得入阴气不得出审候见之在孙络盛坚而血者皆取之此真（太素作真）往而未得并者（续言牢缚四肢令气各在其处则邪所居处必自见之既见之则出出其血尔往犹去也）曰疟不发其应何如曰疟气者必更盛更虚当气之所在也病在阳（愚谓犹言病属阳阳乃风暑邪也）则热而脉躁在阴则寒而脉静极则阴阳俱衰（续相薄至极物极则反故极则阴阳俱衰）卫气相离故病得休（愚谓阴阳相离盖言疟乃阴阳之邪阴阳既已俱衰无能抵 悍之卫故疟之阴阳之邪与卫气相离不相争故疟得休也）卫气集则复病也（集谓与邪会）疟者阴阳更胜也或甚或不甚故或渴或不渴（续阳胜阴甚则渴阳胜阴不盛甚则不渴也胜谓强于彼之气）曰说言夏伤于暑秋必病疟今疟不必应者何也（续不必皆言然）曰此应四时者也其病异形者反四时也其以秋病者寒甚（续秋气清凉阳气下降热藏肌肉故寒甚也）以冬病者寒不甚（续冬气冽严阳气伏藏不与寒争故寒不甚）以春病者恶风（续春气外和阳气外泄内腠开发故恶于风）以夏病者多汗（续夏气暑热津液充溢外泄皮肤故多汗也）曰夫病温疟而皆安舍舍于何脏曰温疟得之冬中于风寒气藏于骨髓之中至春则阳气大发邪气不能自出因遇大暑脑髓烁肌肉消腠理发泄或有所用力邪气与汗皆出此病藏于肾其气先从内出之于外也（续肾主冬冬主骨髓脑为髓海上下相应厥热上熏故脑髓消烁则热气外薄故肌肉减削而病藏于肾也○愚谓春虽阳气大发尚未尽至于表至夏大暑则阳气尽出于表腠理开泄故肾脏之疟如得从出而出之于外也）阴虚而阳盛阳盛则热矣（续阴虚谓肾脏气虚阳盛谓巨阳气盛）衰则气复反入入则阳虚阳虚则寒矣（愚谓阳盛极则阴必虚疟则乘虚复入于里而里之阳已被疟害而虚阳虚则阴实矣故复寒也此可见疟气更盛更虚之验也此条阴阳指经气言也续衰谓病衰退也复反入谓入肾阴脉中）故先热而后寒名曰温疟曰瘅疟何如曰瘅疟者瘅疟者肺素有热气盛于身厥逆上冲中气实而不外泄（愚谓言肺中之气实故腠理密而肺热不能外泄）因有所用力腠理开风寒舍于皮肤之内分肉之间而发发则阳气独盛（兼疟言）而不衰则病矣其气不及于阴故但热而不寒气内藏于心而外舍于分肉之间令人消烁肌肉故命曰瘅疟（疟论）帝曰火热复恶寒发热有如疟状或一日发或间数日发其故何也曰胜复之气会遇之时有多少也阴气多而阳气少则其发日远阳气多而阴气少则其发日近此胜复相薄盛衰之节疟亦同法（续阴阳齐等则一日之中寒热相半阳多阴少则一日之发但热不寒阳少阴多则隔日发先寒后热虽胜复之气若气微则一发后六七日乃发故云愈而复发或频三日发而六七日或止隔十日发而四五日止者皆由气之多少会遇与不会遇也俗语鬼神暴疾而从祈祷避匿者病势已过旋至于毙自谓其分宁不伤楚习俗既久卒难厘革悲哉奈何至真要论）○帝曰肺之令人咳何也岐伯曰五脏六腑皆令人咳非独肺也曰愿闻其状曰皮毛者肺之合也皮毛先受邪气邪气以从其合也（续邪寒邪）其寒饮食入胃从肺脉上至于肺则肺寒肺寒则外内合邪因而客之则为肺咳五脏各以其时受病非其时各传以与之（续时谓王月也非王月不受邪故各传以与之之）人与天地相参故五脏各以治时感于寒则受病微则为咳甚者为泄为痛（续寒气微则外应皮毛内通肺故咳寒气甚则入于内内裂则痛入于肠胃则泄利）乘秋则肺先受邪乘春则肝先受之乘夏则心先受之乘至阴则脾先受之乘冬则肾先受之（续以当用事之时故先受邪气）曰何以异之（异分别也）曰肺咳之状咳而喘息有音甚则唾血（续肺藏气而应息故咳则喘息而喉中有声甚则肺络逆故唾血也）心咳之状咳则心痛喉仲介介如梗状甚则咽肿喉痹（续少阴脉从心系上挟咽喉故病如是）肝咳之状咳则两胁下痛甚则不可以转转则两 下满（ 亦胁也）脾咳之状咳则右 下痛阴阴引肩背甚则不可以动动则咳剧（续脾气连肺故痛引肩背也脾气主右故右 下阴阴然深慢痛也）肾咳之状咳则腰背相引而痛甚则咳涎曰六腑之咳奈何曰五脏之久咳乃移于六腑脾咳不已则胃受之胃咳之状咳而呕呕甚则长虫出（续脾与胃合故脾咳不已胃受之也胃寒则呕呕甚则肠气逆上故长虫出）肝咳不已则胆受之胆咳之状咳呕胆汁（续胆气好逆故呕温苦汁也）肺咳不已则大肠受之大肠咳状咳而遗失（失当作矢如一饭三遗矢大肠为传送之府故寒入则气不禁）心咳不已则小肠受之小肠咳状咳而失气气与咳俱失（续小肠脉络心故病如是又小肠寒盛气入大肠咳则小肠气下奔故失气也）肾咳不已则膀胱受之膀胱咳状咳而遗溺（续膀胱为津液之府故遗溺）久咳不已则三焦受之三焦咳状咳而腹满不欲食饮此皆聚于胃关于肺使人多涕唾而面浮肿气逆也（通结上文○三焦非谓手少阳也谓上焦中焦尔上焦出胃上口并咽以上贯膈布胸中走腋中焦亦至于胃口出上焦之后此所受气者泌糟粕蒸津液化其精微上注于肺脉乃化而为血故言皆聚于胃关于肺也两焦受病则邪气熏肺而肺气满故使人多涕唾面浮肿气逆也腹满不欲食者胃寒故也不谓下焦者下焦别于回肠注于膀胱故水谷者常并居于胃中盛糟粕而俱下于大肠泌别汁循下焦而渗入膀胱寻此行化乃与胃口悬远故不谓此也）曰治之奈何曰治脏者治其俞治腑者治其合浮肿者治其经（此总结一篇之义也○脉之所注为俞所行为经所入为合咳论）○帝曰余闻善言天者必有验于人善言古者必有合于今善言人者必有厌于己（发问甚大而下只及五脏卒痛甚不可）如此则道不惑而要数极所谓明明也（续知彼浮形不能坚久静虑于已亦与彼同故曰必有厌于己也夫如此者是知道要数之极悉无疑惑深明至理而乃能然矣）今余问于夫子令言而可知视而可见扪而可得令验于己如发蒙解惑可得而闻乎岐伯曰何道之问也帝曰愿闻人之五脏卒痛何气使然岐伯曰经脉流行不止环周不休寒气入经而稽迟泣而不行客于脉外则血少客于脉中则气不通故卒然而痛曰其痛或卒然而止者或痛甚不休者或痛甚不可按者或按之而痛止者或按之无益者或喘动应手者或心与背相引而痛者或胁肋与少腹相引痛者或腹痛引阴股者或痛夙昔而成积者或卒然痛死不知人少间复生者或痛而呕者或腹痛而后泄者或痛而闷不通者凡此诸痛各不同形别之奈何曰寒气客于脉外则脉寒脉寒则缩蜷缩蜷则脉绌急绌急则外引小络故卒然而痛得热则痛立止（续脉左右环故得寒则缩蜷绌急缩蜷绌急则卫气不得流通故外引于小络脉也卫气不入寒气薄之脉急不纵故痛生也得热则卫气复行寒气退辟故痛止）因重中于寒则痛久矣（续重寒难释故痛久不止）寒气客于经脉之中与暑气相薄则脉满满则痛而不可按也（此当作痛甚不休也）寒气稽留热气从则脉充大而血气乱故痛甚不可按也（续脉既满大血气复乱按之则邪气攻内故不可按也）寒气客于肠胃之间膜原之下血不得散小络急引故痛按之则血气散故按之痛止（续膜膈间之膜原膈肓之原血不得散谓膈膜之中小络脉肉血也络满则急故牵引而痛生也按之则寒气散小络缓故痛止）寒气客于侠脊之脉则深按之不能及故按之无益也（续侠脊当中督脉也次两旁足太阳脉也督脉循脊里太阳脉贯膂筋故深按之不能及也若按当中则脊曲按两旁则膂筋蹙节曲筋蹙则卫气不得行过寒气益聚而内蓄故按之而毫无益也）寒气客于冲脉波脉起于关元随腹直上寒气客则脉不通脉不通则气因之故喘动应手矣（续关元穴名在脐下三寸冲脉起自此穴即随腹而上行会咽喉冲脉不通足少阴气因之上满冲脉与少阴并行故喘动应手也盖以冲脉虽起关元其本生出乃起于肾下也）寒气客于背俞之脉则血脉泣脉泣则血虚血虚则痛其俞注于心故相引而痛（续背俞谓心俞脉亦足太阳脉夫俞者皆内通于脏故曰其俞注于心相引而生痛也）按之则热气至热气至则痛止矣（此上十三字不知何所指）寒气客于厥阴之脉厥阴之脉者络阴器系于肝寒气客于脉中则血泣脉急故胁肋与少腹相引痛矣厥气客于阴股（续亦厥阴肝脉之气也）寒气上及少腹血泣在下相引故肠痛引阴股寒气客于小肠膜原之间络血之中血泣不得注于大经血气稽留不得行故夙昔而成积矣（续言血为寒气之所凝结而乃成积）寒气客于五脏厥逆上泄阴气竭阳气未入故卒然痛死不知人气复反则生矣（续脏气被寒拥冒而不行气复得通则已也）寒气客于肠胃厥逆上出故痛而呕也（续肠胃客寒留止则阳气不得下流而反上行寒不去则痛生阳上行则呕逆）寒气客于小肠小肠不得成聚故后泄腹痛矣（续小肠为受盛之府中满则寒邪不居故不得结聚而传下入于回肠回肠为传导之府物不得停留故后泄而痛也）
