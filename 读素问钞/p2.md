<!-- { "loadSidebar": true } -->
　　岐伯曰心者君主之官也神明出焉肺者相傅之官（位高非君）治节出焉（主行营卫故治节由之）肝者将军之官谋虑出焉（续勇而能断故曰将军潜发未萌故谋虑出焉）胆者中正之官决断出焉（续刚正果决故官为中正直而不疑故决断出焉）膻中者（膻中在胸中两乳间为气之海膻徒早切上声浊字说文云肉膻也音同袒杨之袒云膻中者岂以袒杨之袒而取义耶）臣使之官喜乐出焉（续膻中主气以气布阴阳气和志适则喜乐由生分布阴阳故官为臣使）脾胃者仓廪之官五味出焉大肠者传导之官变化出焉（续传导不洁之道变化物之形也）小肠受盛之官化物出焉（承奉胃司受盛糟粕受已复化传入大肠故云）肾者作强之官（强于作用）伎巧出焉（造化形容续在女则当其伎巧在男则正曰作强）三焦者决渎之官（引导阴阳开通闭塞）水道出焉膀胱者州都之官（位当孤腑故曰州都）津液藏焉气化则能出矣（续膀胱居下内空故藏津液若得气海之气施化则溲便注泄气海之气不及则隐闭不通故云）凡此十二官者不得相失也（续失失职也失则灾害至）故主明则下安以此养生则寿没世不殆以为天下则大昌（主即前之所谓君主也心为君主内明则能诠善恶察安危民不获罪于枉滥身不失伤于非道矣故施之天下则天下获安国祚昌盛矣素问之书设为轩岐问答有君臣之义故有为天下为国之譬史云为政之法似理身是也）主不明则十二官危使道闭塞而不通形乃大伤以此养生则殃以为天下者其宗大危戒之戒之（续使道谓神气行使之道夫心不明则邪正一损益不分动之凶咎陷身于羸脊矣故形乃大伤以此养生则殃矣夫主不明则委于左右权势妄行吏不得奉法而民皆受枉屈矣且人惟邦本本不获安宗社安得不倾危乎灵兰秘典）心之合脉也（续火气发动脉类亦然）其荣色也（续火炎上故荣美于面而色赤新校正云发见于面之色皆心之荣也岂专为赤哉）其主肾也（知其所畏则听命焉故曰主余同）肺之合皮也（续金气坚定皮象亦然）其荣毛也其主心也肝之合筋也（续木性曲直筋体亦然）其荣爪也其主肺也脾之合肉也（续土性柔浓肉体亦然）其荣唇也（续谓四际白色之处非赤色也）其主肝也肾之合骨也（续水性流湿精气亦然骨通精髓故合骨也）其荣发也其主脾也（五脏生成论）帝曰予闻方士（续明悟方术之士）或以脑髓为脏或以肠胃为脏或以为腑愿闻其说岐伯曰脑髓骨脉胆女子胞此六者地气之所生也皆藏于阴而象于地故藏而不泻名曰奇恒之府（续脑髓骨脉虽名为府不正与神脏为表里胆与肝合而不同六府之传泻胞虽出纳纳则受纳精气出则化出形容形容之出谓化极而生然出纳之用有殊于六腑故言藏而不泻名曰奇恒之府愚按奇者异也不同于常府也）夫胃大肠小肠三焦膀胱此五者天气之所生也其气象天（天气地气以动静言也）故泻而不藏此受五脏浊气名曰传化之府（续三焦者决渎之官水道出焉故亦名传化之府）此不能久留输泻者也（续水谷入已糟粕变化而泄出不能久久留注于中但当化已输泻令去也传泻诸化故曰传化之府）魄门亦为五脏使水谷不得久藏（续魄门谓肛之门内通于肺受已化物则为五脏行使然水谷亦不得久藏于中又云魄门即肛门也）五脏者藏精气而不泻也故满而不能实（续精气为满水谷为实）六腑者传化物而不藏故实而不能满也（续以不藏精气但受水谷故也）所以然者水谷入口则胃实而肠虚（续以未下也）食下则肠实而胃虚（续水谷下也）故曰实而不满满而不实也帝曰气口何以独为五脏主岐伯曰胃者水谷之海六腑之大源也五味入口藏于胃以养五脏气气口亦太阴也是以五脏六腑之气味皆出于胃变见于气口故五气入鼻藏于心肺心肺有病而鼻为之不利也（续气入鼻以下与上文义不相发岂因五味而遂及五气入鼻耶并五脏别论）心藏神肺藏魄肝藏魂脾藏意肾藏志（续神精气之化成也魄精气之匡佐也魂神气之辅弼也意记而不忘者也志专意而不移者也灵枢云两精相薄谓之神并精而出入者谓之魄随神而往来者谓之魂心有所忆谓之意意之所存谓之志○神藏则藏神五者云云也形藏谓一头角二耳三口齿四胸中皆如器物外张虚而不屈合藏于物故云形藏也又云形分于外故云形藏神藏于内故名神藏○宣明五脏气论三部九候论相并）

　　卷上之二

　　经度

　　周乎身惟经度营卫注焉吉凶寓焉其注其寓其审察之具经度钞足太阳与少阴为表里少阳与厥阴为表里阳明与太阴为表里是为足之阴阳也手太阳与少阴为表里少阳与心主为表里阳明与太阴为表里是为手之阴阳也（血气形志论）帝曰愿闻三阴三阳之离合也岐伯曰圣人南面而立前曰广明后曰太冲（续席大也南方丙丁火位主之阳气盛明故曰大明也向明治物故圣人南面而立然在人身中则心脏在南故谓前曰广明冲脉在北故谓后曰太冲然太冲者肾脉与冲脉合而盛大故曰太冲）太冲之地名曰少阴少阴之上名曰太阳（续此正明两脉相合而为表里肾脏为阴膀胱腑为阳阴气在下阳气在上此为一合之经气）太阳根起于至阴（按此太阳言根结余经不言结详见灵枢根结篇）

　　结于命门（续至阴穴名命门者藏精光照之所则两目也太阳之脉起于目而下至于足故根于趾端而上结于目也）名曰阴中之阳（续以太阳居少阴之地故曰阴中之阳）中身而上名曰广明广明之下名曰太阴（续腰以上为天腰以下为地则中身之上属于广明广明之下属太阴也○雪斋云心脏下则太阴脾脏）太阴之前名曰阳明（续阳明胃脉行在脾脉之前太阴脾脉行于胃脉之后）阳明根起于厉兑名曰阴中之阳（续以阳明居太阴之前故曰阴中之阳）厥阴之表名曰少阳（续少阳胆脉行肝脉之分内厥阴肝脉行胆脉之位内故曰厥阴之表名少阳○以少阳居厥阴之表故曰阴中之少阳）少阳根起于窍阴名曰阴中之少阳是故三阳之离合也（续离谓别离应用合谓配合于阴别离则正位于三阳配合则表里而为脏腑也）太阳为开（所以司动静之机）

　　阳明为阖（所以执禁固之权）少阳为枢（所以主动静之微续关阖枢者言三阳之气多少不等动用殊也按灵枢根结篇曰太阳为开阳明为阖少阳为枢故关折则因节渍而暴病起矣故暴病者取之太阳溃者皮肉宛焦而弱也阖折则气无止息而痿疾起矣故痿疾者取之阳明无所止息者真气稽留邪气居之也枢折则骨摇而不安于地故骨摇者取之少阳骨摇者节缓而不收也）三经者不得相失也搏而勿浮命曰一阳（一谓齐一也浮而不至于虚所以搏者胃气也故曰一阳○愚谓搏手有胃气浮而不至于虚则三阳齐一无复有差降之为用也若浮而虚则三阳差降而相失矣应前不得相失句）愿闻三阴岐伯曰外者为阳内者为阴然则中为阴（中即内也）其冲在下名曰太阴（冲者冲要之义冲脉在脾之下故言其冲在下此下皆言脏位及经脉之次也）太阴根起于隐白名曰阴中之阴（续以太阴居阴故名）太阴之后名曰少阴（雪斋云脾脏之下近后则肾之位太阴脉起大趾端少阴脉起小趾下）少阴根起于涌泉名曰阴中之少阴少阴之前曰厥阴（续厥者尽也阴气至此而尽故曰阴中之绝阴○雪斋云肾脏之前近上则肝之位厥阴脉交出太阴之后）厥阴根起于大敦名曰阴中之绝阴是故三阴之离合也太阴为开厥阴为阖少阴为枢三经者不得相失也搏而勿沈名曰一阴（一齐一也沉而不至于溺所以搏者胃气也故曰一阴续亦气之不等也关折则仓廪无所输膈洞者取之太阴阖折则气弛而善悲取之厥阴枢折则脉有所结而不通取之少阴○愚谓太阳为关至命曰一阳一节盖言太阳居表在于人身如门之关使营卫流于外者固阳明居里在于人身如门之阖使营卫守于内者固少阳居中在于人身如门之枢转动由之使营卫出入内外也常三经干系如此是以不得相失也何以见之分而言之三阳虽有表里之殊概而言之则三阴俱属于里三阳俱属于表而脉浮若浮而不至于虚搏而有胃气者乃三阳齐一各司所守而不相失故太阳虽为关有邪莫能入阳明虽为阖无邪之可闭少阳虽为枢其邪安从而出入进退哉后三阴仿此阴阳离合论）帝曰皮有分部脉有经纪筋有结络骨有度量其所生病各异别其分部左右上下阴阳所在病之始终愿闻其道岐伯曰欲知皮部以经脉为纪者诸经皆然（续循经脉行止所主则皮部可知诸经谓十二经脉也十二经脉皆同）阳明之阳名曰害蜚（金性杀五虫续蜚生化也害杀气也杀气行则生化耳故曰害蜚）上下同法（上下谓手足经也）视其部中有浮络者（续部皆谓本经络之部分浮谓浮见也）皆阳明之络也其色多青则痛多黑则痹黄赤则热多白则寒五色皆见则寒热也络盛则入客于经阳主外阴主内（阳谓阳络阴谓阴络此通言之也手足身分所见经络皆然）

