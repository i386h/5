<!-- { "loadSidebar": true } -->
　　日月行天厥候有常薄蚀侵饵愆乎常也脉于人身有常候焉愆则见之具脉候钞帝曰诊法何如岐伯曰诊法常以平旦阴气未动阳气未散饮食未进经脉未盛络脉调匀气血未乱故乃可诊有过之脉（续新校正云金匮真言论平旦至日中天之阳阳中之阳也则平旦为一日之中纯阳之时阴气未动耳散谓散布而出也过谓异于常候愚谓平旦未劳于事是以阴气未扰动阳未耗散气）切脉动静而视精明（视人之精彩神明也）察五色观五脏有余不足六腑强弱形之盛衰以此参伍决死生之分（续切谓以指切近于脉也愚谓参伍以色脉脏腑形气参合比伍也）夫脉者血之府也（府聚也故脉实血实脉血虚）长则气治（安也）短则气病数则烦心大则病进（续长为气和故治短为不足故病数则为热故烦心大则邪盛故病进）上盛则气高下盛则气胀代则气衰细则气少涩则心痛（续上谓寸口下谓尺中盛谓盛满）浑浑革至如涌泉病而进色弊绵绵其去如弦绝死（续浑浑如脉气浊乱也革至谓脉来弦实大长也如涌泉言脉 但出而不返也绵绵其去脉来绵绵相续而去不见其入也弦绝者言脉卒断如弦之绝去也此主病候日进而色弊恶必至于死愚谓此则溢脉类也与仲景弦大虚芤之革不同脉要精微论）微妙在脉不可不察察之有纪从阴阳始（续从阴阳升降精微妙用皆在经脉之气候是以不可不察故始以阴阳为察候之纪纲）始之有经从五行生生之有度四时为宜（续言所始以知有经脉之察候司应者何哉盖从五行衰旺而为准度也征求大过不及之形症皆以应四时者为生气所宜也○愚按此假意谓脉理至微至妙然不可不察而察之有道始当从阴阳而论其升又当从五行而论其生旺又当从四时而论其所宜如此则脉理虽至微妙亦可以察而知之也）是故声合五音色合五行脉合阴阳（续声表宫商角征羽故合五音色见青黄赤白黑故合五行脉彰寒暑之休王故合阴阳之气也）持脉有道虚静为保（续甲乙经作实言持脉之道必虚其心静其志乃为可贵）春日浮如鱼之游在波（续虽出犹未全浮）夏日在肤泛泛乎万物有余（续泛泛平貌阳气大盛脉气亦象万物有余易取而洪大也）秋日下肤蛰虫将去（续随阳气渐降故曰下肤观蛰虫将藏可见矣）冬日在骨蛰虫周蜜君子居室（续在骨言脉深沉也）尺内两旁则季胁也（两旁谓内外侧也季胁近肾尺主之尺下两旁季胁之分季胁之上肾之分乃尺中也）尺外以候肾尺里以候腹中附上左外以候肝（附上如越人所定关中也）内以候膈右外以候胃内以候脾（脾居中故内候胃为市故外候）上附上（如越人所是寸口也）右外以候肺内以候胸中（续肺叶垂外故外候胸中主气管故内候）左外以候心内以候膻中（续心主膈中膻中气海也）前以候前后以候后（续上前字指左寸下前字指胸之前膺及气海也上后字指右寸下后字指胸之后背及气管也）上竟上者胸喉中事也下竟下者少腹腰股膝胫足中事也（续上竟上至鱼际也下竟下谓尽尺之脉动处也脉要精微论）帝曰平人何如岐作曰人一呼脉再动一吸脉亦再动呼吸定息脉五动闰以大息命曰平人（续呼吸脉各再动定息又一动则五动也）人一呼脉一动一吸脉一动曰少气（续经脉周身一日五十营以一万三千五百息则气都行八百一十丈如是则应天常度无过不及若呼吸脉各一动准候减平人之半一万三千五百息都行四百五丈少气之理可知矣）人一呼脉三动一吸脉三动而躁尺热曰病温（尺之皮肤热也）尺不热脉滑曰病风脉涩曰痹（续尺阴分位也寸阳分位也然阴阳俱热是则谓温躁谓烦躁经曰中恶风者阳气受也滑为阳盛故病为风涩为无血故为 痹也）人一呼脉四动以上曰死脉绝不至曰死乍疏乍数曰死（续呼吸脉各四动准候过平人之倍况其已上邪脉绝不至天真已无乍疏乍数胃谷之精亦败皆死候也）平人之常气禀于胃胃者平人之常气也（续常平之气胃海致之）人无胃气曰逆逆者死（续逆谓反平人之候人常禀气于胃脉以胃气为本无胃气曰逆逆者死所谓无胃气但得真脏脉也）春胃微弦曰平（微似弦也）弦多胃少曰肝病但弦无胃曰死（续急而益劲如新张弓弦）胃而有毛曰秋病（续毛秋脉）毛甚曰今病（续木受金邪故今病）藏真散于肝（续真真气也）肝脏筋膜之气也又曰平肝脉来软弱招招如揭长竿末梢曰肝平（续竿末梢言长软也）春以胃气为本（续春有胃气乃长软如竿末稍矣）病肝脉来盈实而滑如循长竿曰肝病（续长而不软也）死肝脉来急溢劲如新张弓弦曰肝死（续劲谓劲强急之甚也）又曰真肝脉至中外急如循刀刃责责然如按琴瑟弦色青白不泽毛折乃死○夏胃微钩曰平钩多胃少曰心病但钩无胃曰死（续谓前曲后居如操带钩也愚谓前曲后居尺则沉伏不动而关寸陷下不浮也盖夏脉当浮今得陷下则及矣）胃而有石曰冬病石甚曰今病（续火被水侵故今病）藏真通于心心藏血脉之气也又曰平心脉来累累如连珠如循琅 曰心平（续言脉满而盛微似连珠之中手琅 珠之类也）夏以胃气为本（续脉有胃气则累累微似连珠也）病心脉来喘喘连属其中微曲曰心病（续曲谓中手而偃曲也愚谓偃曲乃略近低陷之意数至之中而有一至似低陷不应指也难经以啄啄连属其中微曲为肾病与此不同）死心脉来前曲后居如操带钩曰心死（续居不动也操执持也钩谓革带之钩愚谓寸口心脉所出脉当浮大今反低陷而尺又不见动则坎离不交心肾气绝矣）又曰真心脉至坚而搏如循薏苡子累累然色赤黑不泽毛折而死○长夏胃微软弱曰平弱多胃少曰脾病但代无胃曰死（续动而中止不能自还）软弱有石曰冬病（续以次相克石当作弦长夏土绝故云石也）弱甚曰今病（续弱甚土气不足故今病甲乙经弱作石）藏真濡于脾脾藏肌肉之气也又曰平脾脉来和柔相离如鸡践地曰脾平（续言脉来动数相离缓急和而调愚谓如鸡践地形容其轻而缓也如鸡举足言如鸡走之举足形容脉来实而数也践地与举足不同践地是鸡不惊而徐行也举足是被惊时疾行也况实数与轻缓相反彼此对看尤见明白难经以此为心病）长夏以胃气为本（续如鸡践地之调缓也）病脾脉来实而盈数如鸡举足曰脾病死脾脉来锐坚如鸟之啄（千金作如鸡之啄）如鸟之距如屋之漏如水之流曰脾死（续鸟喙鸟距言锐坚也水流屋漏言其至也水流谓平至不鼓屋漏谓时动复住）又曰真脾脉至弱而乍疏乍数色黄青不泽毛折乃死○秋胃微毛曰平毛多胃少曰肺病但毛无胃曰死（续如物之浮如风吹毛也）毛而有弦曰春病（续弦春脉以次乘克弦当为钩金气逼肝则弦来见故不钩而反弦也）弦甚曰今病（续木气逆来乘金则今病）藏真高于肺以行营卫阴阳也（续肺处上焦故藏真高也灵枢曰营气之道纳谷为实谷入于胃气传与肺流溢于中宣布于外精专者行于经隧以其自肺宣布故云以行营卫阴阳也）又曰平肺脉来厌厌聂聂如落榆荚曰肺平（续浮薄而虚者也新校正云难经以厌厌聂聂如循榆荚曰春平脉蔼蔼如车盖按之益大曰秋平脉与此说不同张仲景云秋脉蔼蔼如车盖者名曰阳结春脉聂聂如吹榆荚者名曰数恐越人之说误也）秋以胃气为本（续脉有胃气则微似榆荚之轻虚也）病肺脉来不上不下如循鸡羽曰肺病（愚谓不上不下恐是上竟上按之不可得下竟下按之不可得详细消息则如循鸡羽中央坚而两旁虚也）死肺脉来如物之浮如风吹毛曰肺死（续如物之浮瞥瞥然如风吹毛纷纷然也难经云按之消索如风吹毛曰死）又曰真肺脉至大而虚如以毛羽中人肤色赤白不泽毛折乃死○冬胃微石曰平石多胃少曰肾病但石无胃曰死（续谓如夺索辟辟如弹石也）石而有钩曰夏病（续钩夏脉大兼土气也次其乘克钩当云弱土旺长夏不见正形故石而有钩兼其土也）钩甚曰今病（续水受火土之邪故曰今病）藏真下于肾（续肾居下焦故言藏真下也）肾藏骨髓之气也又曰平肾脉来喘喘累累如钩按之而坚曰肾平（愚按喘喘累累如钩言其滑而濡也按之而坚濡滑有力也难经云其来上大下锐濡滑如雀之喙曰平雀喙本大而末锐也）冬以胃气为本病肾脉来如引葛按之益坚曰肾病（续形如引葛言不按且坚明按之则尤甚也）死肾脉来发如夺索辟辟如弹石曰肾死（续发如夺索犹蛇之走辟辟如弹石言促又坚也愚谓夺索与引葛意同彼但坚硬不促故病此则坚而又促故死辟辟如弹石言其促也以下文真肾脉至搏而绝者证之尤见明白盖搏击者坚也绝者弹石也促也）又曰真脏脉至搏而绝如弹石辟辟然色黑黄不泽毛折乃死（玉机真藏与平人气象论归并）

