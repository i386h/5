<!-- { "loadSidebar": true } -->
　　心脉搏坚而长当病舌卷不能言（续搏谓搏击于手也诸脉搏坚而长皆为劳心脏气虚极也手少阴心从心系上挟咽喉故令舌卷短不能言也）其软而散者当消环自已（续诸脉软散皆为气实血虚也消谓消散环谓环周言其经气如环之周当其火旺自消散也甲乙环作渴）肺脉搏坚而长当病唾血（续肺虚极则络逆络逆则血泄故唾出也）其软而散者当病灌汗至令不复散发也（续灌汗谓寒水灌洗皮密汗脏至令不复发泄也盛水多为此也下文诸脏各言色而心肺不言色者疑缺文也）肝脉搏坚而长色不青（当作其色青）当病坠若搏回血在胁下令人喘逆（续病坠若搏谓坠堕或搏击也肝主两胁故曰血在胁下肝脉布胁肋循喉咙其支者从肝贯膈上入肺今血在胁下故血气上熏于肺而喘逆也）其软而散色泽当病溢饮溢饮者渴暴多饮而易（当作溢）入肌皮肠胃之外也（续面色浮泽是为中湿血虚中湿水液不消故病溢饮以水饮满溢渗入肌皮肠胃之外也）胃脉搏坚而长其色赤当病折髀（续胃虚色赤火气救之胃脉下髀抵伏兔故病则髀如折也）其软而散者当病食痹（续痹痛也胃脉下膈属胃络脾故食则痛闷而气不通也校正谓痹为痛其义未通）脾脉搏坚而长其色黄当病少气（续脾虚则肺无所养肺主气故少气也）其软而散色不泽者当病足 肿若水状也（续色气浮泽为水之候色不润泽故言若水状也脾脉上 内循 骨膝股入腹故病足肿也）肾脉搏坚而长其色黄而赤者当病折腰（续色气黄赤是心脾干肾腰为肾府故病腰折）其软而散者当病少血至令不复也（续肾主水以生化津液令肾气不化故病少血至令不复脉要精微论）欲知寸口（寸口统关尺二部而言之）太过与不及寸口之脉中手（着人手也）短者曰头痛寸口脉中手长者曰足胫痛（续短为气不足故病于头长为阴气太过故病于足）寸口脉中手促上击者曰肩背痛（续阳盛于上故肩背痛）寸口脉沉而坠者曰病在中于口脉浮而盛者曰病在外（续沉坚为阴故病在中浮盛为阳故病在外）寸口脉沉而弱曰寒热及疝瘕少腹痛（续沉为寒弱为热故曰寒热又沉为阴盛弱为阳余余盛相薄正当寒热不当为疝瘕少腹痛应错简耳甲乙经无此十五字况下文已有寸口脉沉而喘曰寒热脉急者曰疝瘕少腹痛此文衍当去可知）寸口脉沉而横曰胁下有积腹中有横积痛（续亦阴气内结也愚谓脉沉而横言脉象沉而坚长如横木之在指下也）寸口脉沉而喘曰寒热（续喘为阳吸沉为阴争争吸相薄故寒热也）脉从阴阳病易已脉逆阴阳病难已（续脉病相应谓之从脉病相反谓之逆）脉得四时之顺曰病无他脉反四时及不间藏曰难已（续反四时如春得秋脉之类间藏七传也平人气象论）脉有阴阳知阳者知阴知阴者知阳（深知则备识其变易）凡阳有五（胃土之数即下文胃脘之阳也）五五二十五阳（五脏各以胃气为本○玉机真藏论云故病有五变五五二十五变义与此同）所谓阴者真脏也（无胃气）见则为败败必死也（续五脏为阴故曰阴者真脏也见者谓如肝脉至中外急如循刀刃责责然如按琴瑟弦之类此脉见者皆为藏败神去故必死也）所谓阳者胃脘之阳也（续胃脘之阳人迎之气也察其气脉动静小大与脉口应否也胃为水谷之海故候其气而知病处人迎在结喉两旁脉动常左小而右大左小常以应脏右大常以候腑）别于阳者知病处也（知病在何处）别于阴者知死生之期（以真脏脉推之知在何脏○愚谓别审别也能审别人迎之脉则知病在何脏何腑也）三阳在头三阴在手所谓一也（三阳当作二阳谓结喉两旁人迎脉以候足阳明胃气三阴谓气口以候手太阴肺气也胃为五脏之本肺为百脉之宗也○气口人迎皆可以候脏腑之气两者相应俱往俱来若引绝小大齐等命曰平人故言所谓一也）别于阳者知病忌时别于阴者知死生之期（二句申前说或直为衍文亦可）所谓阴阳者去者为阴来者为阳静者为阴动者为阳迟者为阴数者为阳凡持真脏之脉者肝至悬绝十八日死（金木成数之余也肝见庚辛死之类○愚谓悬绝如悬系之微而欲绝也王注如悬物之绝去似指代脉言也）心至悬绝九日死（水火生成数之余也）肺至悬绝十二日死（金火生成数之余也）肾至悬绝七日死（水土生成数之余也）脾至悬绝四日死（木土生成数之余也）鼓一阳曰钩（愚谓脉来只见一阳鼓动而无阴和杂其中此无胃气之钩也下文仿此）鼓一阴曰毛鼓阳胜急曰弦鼓阳至而绝曰石（当作鼓阴至而绝此四者盖亦真脏脉也）阴阳相过曰溜（愚谓过者阴阳皆失其常度也或阴失常度而过于柔或阳失常度而过于刚或阳刚而阴亦以刚应或阴柔而阳亦以柔应此皆谓失常度也脉名曰溜如水之溜而不收也即下文关格之类也阴阳别论）人迎一盛病在少阳（胆脉）二盛病在太阳（膀胱脉）三盛病在阳明（胃脉）四盛已上为格阳（续阳脉法也一盛者谓人迎之脉大于寸口一倍也余盛同法四倍以上阳盛之极故格拒而食不得入也所谓格则吐逆也）寸口一盛病在厥阴（肝脉）二盛病在少阴（肾脉）三盛病在太阴（脾脉）四盛以上为关阴（续阴脉法也盛法同阳四倍以上阴盛之极故关闭而溲不得通也所谓闭则不得溺也）人迎与气口俱盛四倍以上为关格（谓俱大于平常之脉四倍也）关格之脉羸不能极于天地之精气则死矣（羸当作盈盛之极也今按不能极于天地之精气者过乎中也盖极者中也不及不得为中太过亦不得为中六节藏象论）帝曰脉从而病反者其诊何如岐伯曰脉至而从按之不鼓诸阳皆然曰诸阴之反其脉何如曰脉至而从按之鼓甚而盛也（言病热而脉数按之不鼓手乃阴盛格阳而致之非热也形症是寒按之脉却鼓击手下而盛者乃阳盛拒阴而然非寒也至要真论）粗大者阴不足阳有余为热中也（续粗大脉洪大也脉洪为热故曰热中）来疾去徐上实下虚为厥巅疾（续愚谓厥者逆也其气逆上而为巅项之病也）来徐去疾上虚下实为恶风也故中恶风者阳气受也（续以上虚故阳气受也）有脉俱沉细数者少阴厥也（续尺中有脉沉细留者少阴气逆也何者尺脉不当见数有数故言厥也俱者言左右尺中也）沉细数散者寒热也（续数为阳阳干于阴阴气不足故寒热也）浮而散者为 仆（续脉浮为虚散为不足气虚而血不足故为头疼而仆倒也）诸浮不躁者皆在阳则为热（足阳经中○阳为火气故为热）其有躁者在手（手阳经中○言大法也）诸细而沉者皆在阴（手阴脉中○诸细而沉王注作细沉而躁今按有此躁字方可对静字说）则为骨痛（阴主骨故）其有静者在足（足阴脉中）数动一代者病在阳之脉也泄及便脓血（续代止也数动一代是阳气生病故曰病之在阳之脉所以然者以泄利及脓血脉乃尔）诸过者切之（愚谓诸脉之失常者切之即下文涩滑之类）涩者阳气有余也（血少也）滑者阴气有余也（血多也）阳气有余为身热无汗阴气有余为多汗身寒（续血少气多斯可知也）阴阳有余则无汗而寒（续阳余无汗阴余身寒若阴阳有余则无汗而身寒也）推而外之内而不外有心腹积也（续脉附臂筋取之不审推筋令远使脉外内联而不出外者心腹中有积乃尔）推而内之外而不内身有热也（续脉远臂筋推之令近远而不近是阳气有余故身有热也）推而上之上而不下腰足清也（续推筋按之寻之而上脉上涌盛是阳气有余故腰足冷也甲乙经作下而不上）推而下之下而不上头项痛也（续推筋按之寻之而下脉沉下掣是阴气有余故头项痛也甲乙经作上而不下）按之至骨脉气少者腰脊痛而身有痹也（阴气太过故尔脉要精微论）妇人手少阴脉动甚者妊子也（或作足少阴大如豆厥厥动摇者动脉也阴阳相薄名曰动○愚谓动甚非指动脉形状谓脉来过于滑动也）病热而脉静泄而脉大脱血脉实病在中脉虚病在外脉涩坚者皆难治（续病热当脉躁而反静泄而脱血当脉虚小而反实大邪气在内当脉实而及虚病气在外当脉虚滑而反坚涩故皆难治○玉机真藏论云病在中脉实坚病在外脉不实坚皆难治与此相反彼经误而此为得自病热脉静至此与玉机真藏论文相重）脉盛滑坚者曰病在外脉小实而坚者病在内（续盛滑为阳小实为阴阴病病在内阳病病在外）脉小弱以涩谓之久病（续小为气虚涩为无血气虚弱故云久病）脉滑浮而疾者谓之新病（续滑浮为阳足脉疾为气全阳足气全故病新浅）脉急者为疝瘕少腹痛（愚按前言寸口脉沉弱为疝瘕者误也此言脉沉急者与诊相应）脉滑曰风脉涩曰痹（续滑为阳阳受病为风涩为阴阴受病为痹）缓而滑曰热中盛而紧曰胀（续缓谓纵缓之状非动之迟缓也阳盛于中故脉滑缓寒气痞满故脉盛紧也平人气象论）心脉满大痫螈筋挛（续心脉满大则肝气下流热气内薄筋干血痼故痫螈筋挛）肝脉小急痫螈筋挛（续肝养筋内藏血肝气受寒故痫螈筋挛脉小急者寒也）肝脉惊暴有所惊骇（续惊谓驰惊言迅急也阳气内薄故发为惊也）脉不至若喑不治自已（肝脉惊因暴有惊骇也若脉不至 及不喑则虽有所惊骇亦不治而自已也○王注肝气若厥厥则脉不通厥退则脉复通又其脉布胁肋循喉咙故脉不至若喑不治亦自已）肾脉小急肝脉小急心脉小急不鼓皆为瘕（续小急为寒甚不鼓则血不流血不流而寒薄故血内凝而为瘕也○愚谓小急为寒按之不鼓内寒自甚血逢寒则凝故病瘕也盖心主血肝藏血肾养血是三脏皆主于血故脉同而病亦同也）肾肝并沉为石水（续肝脉入阴内贯少腹肾脉贯脊中络膀胱两脏并脏气熏冲脉自肾下络于胞令水不行化故坚而结然水冬水水宗于肾肾象水而沉故气并而沉名为石水）并浮为风水（续脉浮为风下焦主水风薄于下故名风水）并虚为死（续肾为五脏之根肝为发生之主二者不足是主脉俱微故死）并小弦欲惊（续小弦为肝肾俱不足故尔）肾脉大急沉肝脉大急沉皆为疝（续疝者寒气结聚所为也夫脉沉为实脉急为痛气实寒薄聚为绞痛为疝）心脉搏滑急为心疝肺脉沉搏为肺疝（续皆寒薄于脏故也）三阳急为瘕三阴急为疝（续太阳受寒血凝为瘕太阴受寒气聚为疝）二阴急为痫厥二阳急为惊（二阴少阴也二阳阳明也）脾脉外鼓沉为肠 久自已（续外鼓谓不在部位鼓动于臂外）肝脉小缓为肠易治（续肝脉小缓为脾乘肝故易治也）肾脉小搏沉为肠 下血（续小为阴气不足搏为阳气乘之热在下焦故下血也）血温身热者死（续血温身热是阴气丧败故死）脉至而搏血衄身热者死（续血衄而虚脉不应搏今反脉搏是气极乃然故死）脉来悬钩浮为常脉（愚谓悬钩小而软也浮小而为软血衄常脉）脉至如喘名曰暴厥（续喘谓卒来盛急去而便衰如人之喘状也）

