<!-- { "loadSidebar": true } -->
　　暴厥者不知与人言脉至如数使人暴惊（续脉数为热热则内动肝心故惊）三四日自已（续数为心脉木被火干病非肝生不与邪合故三四日后自除以木生数三也大奇论）岐伯曰万物之外六合之内天地之变阴阳之应彼春之暖为夏之暑彼秋之忿为冬之怒四变之动脉与之上下（续六合谓四方上下也春暖为夏暑言阳生而至盛秋忿为冬怒言阴少而之壮忿一作急言秋气劲急也）以春应中规（续春脉软弱轻虚而滑如规之象中外皆然故以春应中规也）夏应中矩（续夏脉洪大兼之滑数如矩之象可正平之故以夏应中矩也）秋应中衡（续秋脉浮毛轻涩而散如秤衡之象高下必平故以秋应中衡也）冬应中权（续冬脉如石兼沉而滑如秤权之象下违于衡故以冬应中权也以秋中衡冬中权者言脉之高下异处如此尔此则随阴阳之气故有斯四应不同也）是故冬至四十五日阳气微上阴气微下夏至四十五日阴气微上阳气微下阴阳有时与脉为期（续谓上四应也）期而相失如脉所分分之有期故知死时（续阴察阳升降之准则知经脉递迁之象审气候递迁之失则知气血分合之期分闭不差故知人死之时也脉要精微论）

　　滑伯仁氏纂集诸医书皆极精妙若读素问抄亦其一也祁门汪石山复为之补注阐明其旨治无余蕴程确斋得其善本因获传录三复披阅甚有便于养生之道遂命工助刻此卷归之确斋使合其全以印布焉凡有志于养生者能究心于此亦可免于庸医之误矣刻完僭缀数语于卷末如此

　　嘉靖甲申秋九月望日新溪戴殷谨识

　　卷上之四

　　病能（病之形能也王注内作病形也）

