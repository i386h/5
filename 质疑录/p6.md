<!-- { "loadSidebar": true } -->
　　此二句大意，全在“发”“攻”二字。发者，逐之外也。攻者，逐之内也。寒邪在表，非温热之气不能散，故发表不远热。热郁在内，非沉寒之物不能除，故攻里者不远寒。然亦有用小柴、白虎、益元之类，而取汗愈病者何也？此因表里俱热，故当凉解，非发之谓也。又有用四逆、理中回阳之类，而除痛去积者何也？此因阴寒留滞，故当温中，非攻之谓也。所谓发者，开其外之固；攻者，伐其内之实。今昧者，但见外感发热等病，不能察人伤于寒而传为热者，有本寒标热之义，辄用芩、连等药以清其标。岂知邪寒在表，药寒在里，以寒得寒，使内外合邪，遂不可解。此发表用寒之害也。故凡寒邪在表未散，外虽炽热，内无寒症，正以火不在里，最忌寒凉。此而误人，是不知当发者不可远热也。又如内伤喘、痛、胀、满等症，多有三阴亏损。今人但见此症，不辨虚寒，遽用硝、黄攻里。焉知有假实真虚之病，而复伐之，则病未去而元气伤。此而误人，是不知当攻者不可远寒也。二者之害颇多，不得不表出之以为戒！

　　跋

　　张景岳以医术着声于明万历、天启间，所辑《类经》暨《景岳全书》二种，流播宇内殆遍，惟《质疑录》一帙，虽已为东海石氏所刊，而人间见者甚少。其书于古名家，若刘、李、朱、张辈，所言稍有偏，着必加辩正。盖恐后之不善读者，守其一说，未得化裁之用，而因以夭札生民之命，故不惮昌言剧论以明之。夫岂好于前人洗垢索瘢哉！考其所列诸论，有已见《全书》《类经》中者；亦有与《全书》《类经》之说少异，而悔畴昔立言之未当者。人以此疑其为晚年未定稿，又以此知其所学愈老愈明，未尝自矜已得，而孜孜日求正于至当为可则也。就中惟“论伤寒春变温病夏变暑病”之非，此一条殊未是。盖亦智者千虑之一失耶！叶敬问为景岳作《类经》序，称为会稽杰士，幼禀明慧，六经诸子，无不考镜。鲁谦庵作《景岳全书》序，称其于书无所不窥。壮年好谈兵，思有所用于世。筮易得天山遁卦，始决意石隐。黄梨洲作《景岳传》，称其于象数、星纬、堪舆、律吕，皆能究其精蕴。至于辽阳之败亡，中原之扰乱，皆预决于数年之前，是其所学甚博，不特医术一端矣！

　　乾隆甲申孟陬望日钱江王琦

　　
