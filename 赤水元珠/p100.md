<!-- { "loadSidebar": true } -->
　　咽喉不利致毒气攻心如伤寒时气得病一二日便结成隂毒或服药后三四日或十余日变成隂毒身重背强腹中绞痛咽喉不利毒气攻心心下胀满硬如石短气不息呕逆唇青面黒四体如氷身如被杖其脉沉细而疾或伏絶用隂毒甘草汤先进一服如人行十里再进一服取汗出乃愈盖隂毒之气随汗而出也五六日可治七日不可治如汤药不受面唇指甲皆青黒色或时郑声舌卷囊缩烦躁冷汗不止腰背眼痛此皆隂寒毒气入深急用蒸脐法如手足温暖即止知人事者生灌入生姜汁照前用药不可与凉剂悮服必死
　　夹隂伤寒
　　隂极发躁用四逆汤合生脉散入辰砂细茶白蜜冷服隂利用四逆汤加人参茯苓肉桂肉果砂仁木通灯心升麻少许服之虗阳伏隂用加减五积散冷服药服下嗌冷体既消热性乃发热因寒用也
　　寒疫
　　寒疫四时皆有之若初起病头疼发热増寒拘急或吐逆恶心中脘痞满或饮食停留不化或腹中作痛未发热者宜藿香正气散加减治之若已发热者十味防苏散汗之若身体痛骨节疼发热者羌活冲和汤加苏葱主之若有汗不得再发汗宜加减冲和汤主之若邪热不解入里变证者宜从正伤寒条内治之
　　大头伤寒
　　若先发于鼻额红瘇以至两目盛肿而不开并额上面部皆赤而肿者此属阳明也或壮热气喘口干舌燥咽喉肿痛不利脉来数大者用普济消毒饮主之内实热盛者用通圣消毒饮若发于耳之上下前后并头角红肿此属少阳也或肌热日晡热潮热徃来寒热口苦咽干目疼脇下满宜小柴胡加天花粉羌活荆芥连翘芩连主之若发于头上并脑后项下及目后赤肿者此属太阳也宜荆芥败毒散主之若三阳俱受邪并于头面耳目鼻者以普济消毒散外用清凉救苦散敷之治法当先缓后急则邪伏也先缓者宜退热消毒虗人兼扶元气胃虗食少者宜助胃气其大便内热甚以大黄下之拔其毒根此缓之法盖此毒先肿于鼻额次肿于目又次肿于耳从耳至头上络后脑结块则止不散必脓也普济消毒饮如无板蓝根用大青或青黛虗人脉弱加人参引至毒处加皂角刺胃弱食少加白术橘红如大便不通加酒浸大黄服后就卧使药气上行内热用荆芥则毒散加酒炒黄芩热盛加酒炒黄连口渇加天花粉凡头面肿盛目不开鼻塞闷口干舌燥内外有热或咽喉肿痛不利或内实大便秘结脉洪数烦渇宜用通圣消毒散不消加牛蒡子参或生犀角水姜汁服凡时毒头面赤肿咽嗌堵塞水药不受若脏腑素有积热发为肿毒疙瘩一切恶疮红肿并宜漏芦汤大便实加大黄芒硝凡雷头风头面疙瘩肿痛増寒壮热四肢拘急状似伤寒用清震汤治咽喉肿病用緑云散以细竹管吹入喉中病处
　　食积
　　身不痛恶食嗳气作呕欲吐不出恶心短气痞满腹胀胃口痛按亦痛
　　中湿类伤寒
　　太阳病闗节疼痛脉沉细者此名湿痹其人小便不利大便反快但当利小便凡湿病头汗出背强欲得被覆向火胸满小便不利舌上白胎者此丹田有热胸中有寒渇欲得水而不饮则口燥烦也若悮下则哕为难治若下之额上汗出微喘小便利者死若下利不止者亦死也
　　痰证类伤寒
　　如病人目睛微定暂时转动目如炭煤昔肥今瘦喘嗽转侧半难臂痛皆痰证也痰在上部寸口脉浮滑痰在中部右闗脉滑大痰在下部尺脉洪滑或痰饮发寒热胸满气粗语出无伦此夹痰如见祟用二陈汤加苏子枳实芩连蒌贝母桔梗山栀前胡姜汁调辰砂温服
　　内伤瘀血证发热状类伤寒
　　或被踼打相扑闪肭一时不觉过至半日或一二三日而发者有至十数日半月一月而发者胸脇小腹满痛手不可近者而发寒热此有瘀血也或一时伤重就发寒热瘀血上冲则昏迷不醒如死之状良久复苏轻则当归导滞汤重则仁承气汤加苏木红花牛膝桔梗姜汁量其元气下其瘀血自愈
　　漱水不欲咽
　　漱水不欲咽者此属阳明胃热也欲饮不欲咽是邪热循经里无热也阳明气血俱多热逐血妄行作衂但欲嗽水不欲咽口燥者用犀角地黄汤外无寒热喜忘如狂小便自利大便黒色口燥舌干但嗽水不欲咽者此有瘀血结于下焦宜桃仁承气汤下尽黒物则愈少隂证脉沉细手足冷或时烦燥渇嗽水不欲咽者宜四逆汤下利厥逆无脉干呕烦渇嗽水不欲咽下宜白通汤加猪胆汁入人尿煮之厥隂蚘厥烦躁吐蚘口燥舌干但欲凉水浸舌并口唇时不可离不欲咽下宜理中汤加乌梅花椒主之大抵隂证发躁烦渇不能饮水或欲勉强饮下良久诚复吐出或饮水而呕哕者皆内寒也宜四逆汤温之盖无根失守之火游于咽嗌之间假作燥渇则不能饮水也
　　昼夜偏剧
　　凡病昼静夜剧者热在血分宜四物汤加黄栢知母芩连山栀丹皮耎柴胡主之若夜静昼剧此热在气分宜小柴加山栀连母地骨主之
　　心下满
　　伤寒心下满者当心下髙起满硬者是也不经下后而满者则有吐下之分若下后心满者有结胸痞气之别若发热者以小柴胡加枳实姜炒黄连去黄芩治之若按之拍拍有声而软者此停水五苓散主之若按之硬痛者有宿食也轻则消导重则用承气下之寒在胸中心下满而烦饥不能食宜蒂散吐之阳明病心下满硬者不可下下之则利不止者死脉浮大有力心下硬有燥渇讝语大便实者此属脏病宜攻之此言属脏者宿屎在脏也故下之若食在胃口未入于胃未可下也大抵腹中满心下满胸中满俱不可用甘草糖枣甘甜之物盖甘能补气填实故也外用姜擦法甚良
　　遗尿
　　遗尿者小便自出而不知也大抵热盛神昏遗尿者可治若隂证下寒逆冷遗尿脉沉者多难治宜四逆汤加益智仁主之厥隂囊缩逆冷脉沉遗尿者宜四物加茱茰汤阳不囬者死伤寒汗下之后热不解隂虗火动而遗尿者用人参三白汤加黄栢知母麦冬五味归地主之
　　大便自利
　　下利微热渇脉弱自愈下利脉数微热汗出自愈
　　惊惕
　　伤寒八九日胸满烦惊小便不利讝语一身尽通用柴胡龙骨牡蛎汤主之大抵伤寒汗吐下之后虗极之人或因事惊恐遂生惊惕宜养心血安神之剂
　　呃逆
　　橘皮半夏生姜汤加茯苓枳实陈皮桔梗凡其气自脐下直冲于胸嗌间呃忒者此隂证呃忒也其病不在胃因下虗内有伏隂或悮服寒药遂至冷极于下迫火上冲发为呃忒而欲尽也又病人烦躁自觉甚热他人以手按其肌肤则冷此为无根失守之火散乱为热非实热也乃水极似火隂证似阳若不识此误用凉药下咽则死当用羌活附子汤加官桂人参木香陈皮半夏砂仁急温其下真阳囬隂火降呃忒止也隂证及因胃寒呃忒不止者外用乳香硫黄散嗅法内用丁香柿蒂散服之则止再灸期门中脘气海闗元此良法也但手足温暖脉重者为有生矣灸期门穴法以妇人之乳头向下尽处骨间动脉是穴男女乳小者以手一指为率陷中动脉是穴男左女右灸三五壮
　　讝语
　　诸讝语脉浮大者生沉小四逆者死也太阳本病邪结膀胱其人如狂与五苓散利之加辰砂末虗甚错语柴胡三白汤加黄连麦冬五味主之
　　郑声
　　郑声者喉中郑重而不接续如气息不促手足颇温其脉沉细者急以白虎汤加人参五味麦冬助其元气或浓煎独参汤徐徐呷之其脉微细大小便自利手足冷用白通汤
　　瘖痖不言
　　瘖痖不言者若少隂病咽中生疮不能言语者以鸡子苦酒汤若狐惑上唇青疮声嗄者在本条痓病口噤不能言治在本条热病瘖痖不言三四日不得汗出者死热甚大肠肺金不能言者宜清肺降火则愈风热拥盛咳嗽声痖者以消风热降痰火则愈又有失于发散风邪伏于肺中者当以发散为主也
　　隂证似阳
　　又云面赤目赤引饮脉来七八至按之则散者此无根之脉用人参四逆汤治之又夹隂中寒面色青脉沉厥冷囊缩舌卷下利清谷里寒外热者身痛脉沉厥冷脉微欲絶者并用四逆汤防多加肉果诃子粟殻炒陈壁土熟艾木通灯心二十茎取土气呕吐不止加姜汁半夏陈皮胃气寒呕不止加丁香咽喉痛不利加桔梗大腹痛加肉桂干姜小腹绞痛加茱茰青皮藿香腹痛甚不止加木香乳香没药砂仁熟艾胡口食寒物身受寒气加砂仁草果藿叶恶寒战栗加麻黄桂枝骨体疼痛甚加桂枝羌活苍术胃寒发呃加丁香柿蒂茴香良姜为末姜汤调服或入前汤调服立止口吐涎沫加盐炒茱茰名茱茰四逆有寒痰加半夏姜陈皮悮服寒凉药过多胸腹胀满闗格不通呕逆不止汤药不受欲死者加丁沉木香苏子槟榔枳实陈皮姜汁送去甘草凡尼姑女冠寡妇室女与其有夫妻妾不同患隂寒证者倍加附子不必疑乃隂多阳少故也
　　冷结
　　凡人手足厥冷脉沉细无结胸但小腹胀满按之痛者此冷结膀胱须灸闗元穴也宜服茱茰当归四逆汤磨木香温服外用揉熨法
　　蚘厥
　　舌干口燥常欲冷水不欲咽蚘上烦躁昏乱欲死两手脉沉迟足冷至膝甚者连蚘并屎俱出大便不行此证虽出多端可救治也加味理中安蚘汤主之又有胃中空虗虫无所安反食其真脏之血病人心胸脇下有痛阵必撮眉呻吟或时下血如豚肝色或如湿毒脓状或鲜血下利急迫或昏沉不省人事者一切吐蚘虽身大热不可与凉剂服之必死俱用理中安蚘汤加减治之待蚘定却以小柴胡退热又有厥隂病消渇气上冲心饥不能食食即吐蚘既曰胃寒复有消渇之证盖热在上焦而中下焦但寒而无热若大便实用理中汤加大黄主之吐蚘未止加黄连苦楝树皮细辛治蚘不可用甘草
　　欝冐不仁
　　四逆汤加人参归桂枝防蓍天麻主之凡头目晕非欝冐也盖晕为轻欝冐为重
　　肉瞤筋愓
　　太阳病发汗出不解仍发汗头身瞤动振振欲擗地用真武汤合人参养荣汤倍用归蓍若不因汗过多其人筋脉跳动者此人禀素血少邪热干六脉之中火动愓也用加味人参养荣汤汗后虗烦不得眠筋惕肉瞤内有热以加味温胆汤
　　肉苛
　　肉苛者虽着衣絮犹尚苛也伤寒发汗过多亡其血者乃变此证盖荣虗而衞实则血气不得和通肉失所养故顽痹不仁痛痒不知也用羌活冲和汤加桂枝当归木香主之治肉苛肌肉不仁路龙吉升麻汤治荣虗衞实肌肉不仁满身痛痒用肉苛羌活汤
　　百合
　　若恶寒呕者病在上焦二十三日愈若腹满微喘大便坚三四日一行微溏者病在中焦六十三日愈若小便淋沥难者病在下焦三十三日愈并宜百合汤主治百合病也已经发汗后更发者用百合知母汤已经下后更发者用百合代赭汤已经吐后更发者用百合鸡子汤
　　瘈疭
　　不因汗所生者当平肝木降心火佐以和血之剂用羌防荆连柴芍归地川芎天麻参类若兼痰者必加南星半夏竹沥姜汁如风邪急搐须兼全蝎姜蚕若曽经汗下之后多日变得此证者为病剧虗极生风用小续命汤加减凡伤寒汗出露风则汗不流通遂变筋脉挛急手足搐搦用牛蒡根散主之若用小续命汤有汗去麻黄无汗去黄芩须要通变治之
　　循衣摸牀
　　凡循衣摸牀直视讝语脉者生脉濇者死小便利者可治不利者不可治谓津液枯竭也大抵隂阳二气俱絶则妄言撮空也若大便秘结撮空讝语燥渇者此为实热宜承气汤下之
　　舌卷囊缩
　　有阳证有隂证其阳证囊缩者因热极而缩急用大承气汤下之隂证囊缩者因寒极而缩急用四逆汤加吴茱茰汤温之妇人无囊观其乳头缩者即是也凡治此症先灸闗元气海丹田及蒸熨法甚效
