<!-- { "loadSidebar": true } -->
　　右为末炼蜜为丸梧子大每空心酒吞七十丸经水当止不止
　　妇人四十九嵗已后天癸当住每月却行或过多不止乃血热也宜芩心丸
　　黄芩心枝条二两米泔浸七日炙干又浸又炙如此七次为末醋丸梧子大每服七十丸空心温酒送下日三
　　良方曰妇人月水不防淋沥腹痛或因劳损气血而伤冲任或因经行而合隂阳以致外邪客于胞内滞于血海故也但调养元气病邪自愈若攻其邪则元气反伤矣
　　薛氏曰前症若是郁结伤脾用归脾汤恚怒伤肝逍遥散肝火妄动加味四物汤脾气虚弱六君子汤元气下陷补中益气汤热伤元气加麦冬五味黄栢【炒黒】
　　许学士云经脉过期不及腰腹疼痛或七七数尽而月经仍下者宜用简易当归散治之方见调经气虚者去黄芩加桂心一两
　　黄芩汤　治经血不止【方出崩】
　　居经
　　妇人月水当三旬一见今三月始一至名曰居经脉经曰少隂脉防而迟防则无精迟则隂中寒濇即血不来此为居经三月一来
　　脉经曰妇人年已五十一旦而清血二三日不止何以治之师曰此妇人前絶生经水不下今反清血此为居经不须治当自止经水下常五日止者五日愈月经不通【出妇人良方】
　　妇人月水不通或因醉饱入房或因劳役过度或因吐血失血伤损肝脾但滋其化源其经自通若小便不利若头痛腰背作痛足寒时痛乆而血结于内变为症瘕若血水相并脾胃虚弱壅滞不通变为水肿若脾气衰弱不能制水水渍肌肉变为肿满当益其津液犬补脾胃方可保生
　　东垣曰经闭不行有三妇人脾胃乆虚形体羸弱气血俱衰而致经水防絶不行或病中消胃热善食渐瘦津液不生夫经者血脉津液所化津液既絶为热所烁肌肉渐瘦时见渇燥血海枯竭病名曰血枯经絶宜泻胃之燥热补益气血经自行矣此症或经适行而有子子亦不安为胎病者有矣
　　或心包脉洪数躁作时见大便秘澁小便虽清不利而经水闭絶不行乃血海干枯宜调血脉除包络中火邪而经自行矣
　　或因劳心心火上行月事不来者胞脉闭也包脉者属心而络于包中今气上迫肺心气不得下通故月事不来宜安心补血泻火经自行矣
　　洁古曰女子月事不来者先泻心火血自下也内经曰二阳之病发心脾有不得隠曲故女子不月其为风消王启注曰大肠胃热也心脾受之心主血心病即血不流脾主味脾病即味不化味不化则精不足故其病即不能隠曲脾土已亏即风邪胜而气愈消也又经曰月事不来者胞脉闭也宜先服降心火之剂后服局中五补丸后以卫生汤治脾养血也
　　五补丸　补诸虚安五脏坚骨髓养精神
　　熟地　人参　牛膝　白茯苓　地骨皮【各等分】右炼蜜丸梧子大每服五十丸温酒空心服
　　卫生汤
　　当归　白芍【各二两】黄茋【三两】甘草【一两】
　　每服五钱水煎空心服如虚者加人参一两
　　按东垣洁古治血枯之法皆主于补血泻火也补血者四物之类泻火者东垣分上下中故火在中则善食消渇治以调胃承气之类火在下则大小便秘澁治以玉烛之类玉烛者四物与调胃承气等分也火在上则得于劳心治以芩连及三和之类三和者四物凉膈当归等分也洁古先服降心火之剂者盖亦芩连三和玉烛之类后服五补卫生者亦补气之剂也
　　黄帝曰有病胸脇支满者妨于食病至则先闻腥臊臭出清液先唾血四肢清目时时前后血病名为何何以得之岐伯曰病名血枯此得之少年时有所大脱血若醉入房中气竭肝伤故月事衰少不来也帝曰治之奈何岐伯曰以四乌鲗骨一芦茹二味并合之丸以雀卵大如小豆以五丸为后饭饮以鲍鱼汁利肠中及伤肝也
　　王启注云乌鲗鱼骨主血闭芦茹主散恶血雀卵主血痿鲍鱼主瘀血河间宣明论方乌鲗鱼骨芦茹各等分雀卵不拘数和丸小豆大毎服五丸至十丸煎鲍鱼汤下食后日三服压以美膳
　　养生必用论曰女子十四天癸至任脉通月事以时于是有子天癸者物之自然月者以月至经者有常也其来过与不及皆谓之病若荣血亏损不能滋养百骸即发落面黄羸瘦燥热燥气盛则金受邪金受邪则为咳为嗽为肺痈为肺痿必矣但助胃壮气则荣血生而经自行须慎饮食调七情保神气庶可得生若暴怒气逆经闭不行当用行气破血之剂
　　刘宗厚曰荣者水谷之精气和调于五脏洒陈于六腑乃能入于脉也源源而来生化于脾总统于心藏受于肝宣布于肺施泄于肾灌溉一身目得之而能视耳得之而能聴手得之而能握足得之而能步脏得之而能液腑得之而能气注之于脉少则濇充则实常以饮食滋养则阳生隂长变化而为血诸经恃此则百脉长养耗竭则百脉空虚可不慎哉若隂气一伤变症百出妄行于上即吐衂衰涸于下则癃闭血渗肠间则为肠风隂虚阳抟即为崩湿蒸热瘀则为滞下热极腐化即为脓血火极似水则血紫黒热胜于隂发为疮疡湿滞于血则为痛痒瘾疹蓄之在上则善忘蓄之在下则善狂
　　冦宗奭曰夫人之生以气血为本人之病未有不先伤其气血者若室女童男积想在心思虑过度多致劳损男子即神色消散女子即月水先闭且心病即不能养脾故不嗜食脾虚即金亏故发嗽肾水絶则木气不荣而四肢干痿故多怒鬂发焦筋骨痿若五脏遍则死苟或自能改易心志用药扶持庶可保生切不可用青蒿防虫等凉血行血宜栢子仁丸泽兰汤益隂血制虚火也按内经五谷入于胃其糟粕津液宗气分为三隧故宗气积于胸中出于喉咙以贯心脉而行呼吸营气者泌其津液注之于脉化以为血以营四末内养五脏六腑若服苦寒之剂复伤胃气是犯生生之戒必致于不起也
　　薛氏曰按经水隂血也属冲任二脉上为乳汁下为月水其为患有因脾虚而不能生血者有因脾郁而血不行者有因胃火而血消燥者有因脾胃损而血少者有因劳伤心而血少者有因怒伤肝而血少者有因肾水少不能生肝而血少者有因肺气虚不能行血者治疗之法若脾虚而不能行者调而补之脾郁而不行者开而补之胃火而不行清而补之脾胃损而不行温而补之劳伤心血而不行逸而补之怒伤肝而不行和而补之肺气虚而不行补脾胃肾虚而不行补脾肺经云损其肺者益其气损其心者调其营卫损其脾者调其饮食适其寒温损其肝者缓其中损其肾者益其精皆当审而治之
　　萧氏曰经云气上迫肺则心气不得下通故月事不来今用连朴之类痰降火使气不上迫于肺故心气下通而月事来也
　　丹溪治一妇乆疟食少经闭两手无脉每日与三花神祐丸十余粒津咽之月余食进脉出又半月脉愈又一月经行亦此意也予尝体此治陈妇二十嵗形肥痞塞不食毎日卧至未牌吃一盏粥粥后必吐水半碗复卧经闭三月前时忽通黒色脉之辰时寸闗滑皆有力午后闗滑寸不滑询之因乘怒饮食而致遂以白术一两半厚朴黄连枳实各一两半夏茯苓陈皮山查人参滑石各八钱缩砂香附桃仁各半两红花二钱分十帖各入姜汁三匙日进之间三日以神祐丸神秘沉香丸微下之至十二日吐止食渐进四十日平复如故又汪氏年三十余形瘦亦痞不食吐水经不通以前方加参术归为君煎熟入竹沥半盏姜汁服之但不用神祐丸下亦平复若咳嗽寒热而经闭者当于咳门求之
　　张子和曰凡月事不来用茶调散吐之次用玉烛散芎归汤三和汤桂芩白术散之类降心火益肾水开胃进食分隂阳利水道之药也
　　一妇月事不行寒热徃来口干颊赤饮食少旦暮间咳一二声诸公皆用防虫水蛭干漆碙砂芫青红娘子没药血竭之类惟予不然古方虽有此法柰病人服之脐腹必发痛饮食不进乃命止药饮食稍进内经曰二阳之病发心脾心受之则血不流故不月既心受积热宜抑火升水流湿润燥开胃诱食乃涌出痰一二升下泄水五六行湿水上下皆去血气自然湍流月事不为水湿所隔则依期而至矣亦不用防虫水蛭有毒之药如用之则月经纵来小溲反闭他症生矣凡精血不足宜补之以食大忌有毒之药偏胜而致天阏多矣
　　一妇三十四嵗经水不行寒热徃来面色痿黄唇焦颊赤时咳二三声问其所服之药黒神散乌金丸烧肝散四物汤鼈甲散建中汤寜肺散鍼灸千百转剧家人意倦不欲求治予悯之先涌痰五六升午前涌毕午后食进余症悉除后三日复轻涌之又去痰一二升食益进不数日又下通经散泻讫一二升后数日去死皮数重小者如麸片大者如苇膜不一月经水自行神气大康
　　室女月水不通　用雄鼠屎一两烧存性为细末空心温酒调下一钱神效
　　仲景矾石丸　妇人经水闭不利脏坚癖不止中有干血下白物
　　矾石【枯三钱】杏仁【二钱半】
　　二味末之蜜丸枣核大内隂中剧者再内之
　　琥珀散　治心膈迷闷肚腹撮痛月信不通等疾乌药【二两】当归　蓬术【醋煨各一两】
　　右为末温酒调下二钱
　　万病丸　月经瘀闭脐腹作痛及产后症瘕等病干漆【炒烟出青白为度】牛膝【酒浸焙各一两】
　　为末生地黄汁一升砂器慢火熬膏丸梧子大每服二十丸空心米饮下
　　红花当归散　经不行腰胯重痛小腹坚硬
　　红花　当归尾　紫葳　牛膝　炙甘草　苏木【各二钱】白芷　桂心【各一钱半】赤芍【炒一两】刘寄奴苗【五钱】
　　为末酒调服三钱
　　栢子仁丸
　　栢子仁【炒另研】牛膝【酒洗炒】卷栢【各半两】泽兰叶【一两】
　　右蜜丸梧子大每服三十丸空心米饮下
　　泽兰汤
　　泽兰叶【二钱】当归　芍药【各一钱炒】炙甘草【五分】
　　水煎服
　　茯苓补心汤　治妇人心气虚耗不能主血又不能制乎肺金气得以乘乎肝木肝既亏损则血不能藏渐致精血枯涸月事不调此方专补心元之虚抑其肺气调和营卫滋养血脉　前方参苏饮内除木香余与四物汤对匀每服五钱以姜枣煎温服　此方常进用以治宫娥多效
　　牛膝散　治月水不利脐腹作痛或小腹引腰气攻胸膈
　　牛膝　桂心　赤芍【炒】桃仁　胡索【炒】川归　丹皮【各一两】
　　右为末每服一钱酒调服或毎服五钱水煎服
　　地黄通经丸　治月经不行或产后恶露脐腹作痛熟地【四两】防虫【去头翅炒】水蛭【稬米同炒黄去米】桃仁【去皮尖各五十枚】右炼蜜丸梧子大毎服五七丸空心酒下
　　牡丹皮散　妇人月水不利脐腹疼痛
　　丹皮　大黄【炒各一两】赤芍　生地　桃仁　川归　桂心　赤茯苓　白术【各七钱半】石苇【去毛】木香【各半两】
　　右毎服五七钱姜三片水煎空心服
　　本事通经丸　妇人室女月水不通疼痛或成血瘕桂心　青皮【去白】大黄【炒】干姜　川椒　川乌　干漆莪术　川归　桃仁
　　各等分为末先将四钱用米醋熬成膏和余末调匀捣千杵丸如梧子大晒干每服二十丸淡醋汤下加至三十丸温酒亦得
　　厚朴汤　治月水不通屡试有验【因气滞痞呕结痰在上寒热】厚朴【姜汁炙香】
　　切细浓煎去渣空心服不过三四剂瘥
　　丹溪积痰伤经不行夜则妄语
　　蒌子【一两】黄连【五钱】吴茱萸【一钱半】桃仁【五十枚】红麯【二钱】缩砂【三两】山查末
　　姜汁饼糊为丸
