<!-- { "loadSidebar": true } -->
　　躯肥脂满经闭者导痰汤加芎连不可服地黄如用以姜汁炒过【即二陈加枳实黄连是也】
　　一妇年二十余两年经闭食少乏力
　　黄连【二两】白术【一钱半】陈皮　滑石【各一钱】黄芩【半两】木通【三分】桃仁【十二枝】炙甘草【少许】
　　水煎服
　　瘀血郁滞经闭或临经时腰疼腹痛宜四物加红花桃仁莪术胡香附木香发热加黄芩柴胡
　　瘀血作痛经闭不行丸药方
　　香附【醋煮四两】瓦楞子【煅二两醋煮一昼夜】桃仁【二两】丹皮　大黄【蒸】川归【各一两】川芎　红花【各半两】
　　为末饼丸梧子大空心温酒下三五十丸
　　经水过期不行
　　胡索【一钱】香附　枳殻【各五分】
　　为末杜牛膝汁半钟空心调服
　　当归散　治经脉不通
　　川归　川山甲【炒】蒲黄【炒各半两】辰砂【一钱】麝香【少许】
　　右为末酒调服二钱
　　菖蒲丸　血积心脾作痛
　　九莭菖蒲【六两】吴茱萸【炒】香附子【各四两】
　　右为末醋打神麯糊为丸梧子大每服五十丸姜汤下
　　没药散　血气不行心腹疼痛或走注痛月经不调发热晡热并宜用之
　　红花　没药　川归　胡【炒】
　　右各等分为末毎服二钱童便酒调下
　　葳灵仙散　凡冷气滞血少小腹疼痛或经行遇怒腹胀痛宜用之
　　葳灵仙【一两】川归　没药　木香　桂心【各五钱】
　　为末毎服一钱热酒调下
　　当归散　凡血积小腹痛或因气逆月经不行肚腹作痛
　　川归【炒】赤芍　没药　枳殻【麸炒】刘寄奴　胡各等分为末毎服一钱酒调下
　　加味建中汤　血海受寒小腹作痛
　　桂心【半两】白芍【一两】炙甘草【二钱半】吴茱萸　当归　胡丹皮【各五钱】
　　毎服五钱加姜枣水煎食前服
　　滋血汤　妇人血热气虚经澁滞不通肢体麻木肌热生疮浑身痒倦将成痨瘵不可妄服药饵宜以此滋养自能通利
　　马鞭草　荆芥穗【各四两】桂心　枳殻　川芎　川归丹皮　赤芍【各一两】
　　每服五钱乌梅一枚水煎食前服　如有此症服半月经脉自通百病皆愈　出适宜方
　　崩
　　生生子曰崩者谓倾陷之势而不可遏俗曰血山崩谓血暴下如山之崩壊也又曰血海败盖冲任二脉为血之海附于阳明阳明者土也土位乎中故又曰崩中
　　内经隂阳别论云隂虚阳抟谓之崩东垣曰妇人脾胃虚损致尺部脉沉细而数或沉而洪大有力寸闗脉亦然皆由脾胃有亏下陷于肾与隂火相合湿热下迫经漏不止其色紫黒如夏腐肉之臭中有白带者脉必细寒作于中中有赤带者其脉洪数疾热明矣必腰痛或脐下痛临经欲行先见寒热徃来两脇急缩兼脾胃症出见或四肢困热心烦不得眠心下急宜大补脾胃而升举血气可一服而愈或人故贵脱势人事疎少或先富后贫心气不足其火大炽旺于血脉之中又致脾胃饮食失莭火乘其中形质肌肉容顔似不病者此心病不行于诊故脾胃症显矣故经水不时而下或暴下不止治当先説恶死之言劝谕令拒死而心不动以大补气血之药补养脾胃微加镇坠心火之药治其心补隂泻阳经自止矣痿论云悲哀太甚则胞络絶胞络絶则阳气内动发则心下崩数溲血也故本病曰大经空虚发则肌痹为脉痿此之谓也
　　良方论曰妇人崩中由脏腑伤损冲任血气俱虚故也冲任为经脉之海血气之行外循经络内营脏腑若无伤损则隂阳和平而气调适若劳动过多致脏腑俱伤而冲任之气虚不能约制其经血故忽然暴下或由隂阳相搏为热所乘攻伤冲任血得热则流散甚者致于昏闷其脉数小则为顺洪大为逆大法当补脾胃为主
　　薛氏曰经云阳络伤则血外溢隂络伤则血内溢又云脾统血肝藏血治法前症因脾胃亏损不摄血归元用六君子加芎归柴胡若肝经之火而血下行用奇效四物汤或四物加柴栀苓术若肝经风热而血妄行用加味逍遥散或小柴胡栀芍丹皮若怒动肝火而血沸腾亦用前药若脾经郁结而血不归经用归脾加柴栀丹皮若悲伤胞络而血下崩用四君加柴栀升麻故东垣先生云凡下血症须用四君以収功厥言防哉若大吐血毋以脉论当急用独参汤救之若潮热咳嗽脉数乃元气虚弱假热之脉尤当用人参温补此等症无不由脾胃先损故脉洪大察其有胃气能受补则可救苟用寒凉止血之药复伤脾胃反不能摄血归源是速其危也
　　丹溪曰血崩亦有因涎郁胸中清气不升故经脉壅遏而降下非开涎不足以行气非气升则血不能归隧道此论血泄之义甚明盖开胸膈浊涎则清气升清气升则血归隧道不崩矣故其证或腹满如孕或脐腹疞痛或血结成片或血出即快止即闷或脐上动其治法宜开结痰行滞气消瘀血
　　又曰劳动过伤脏腑冲任之气虚不能约制其经血故忽然而下谓之崩中暴下当宜大补气血之药举养脾胃微加镇坠之剂治其心补隂泻阳经自止矣急即治其标用白芷汤调百草霜末甚者棕榈灰后用四物汤加炒干姜调理　因劳者用参蓍带升补药　因寒者用干姜因热者用黄芩　崩过多者先以五灵脂末一服当分寒热盖五灵脂能止能行紫色成块者为热四物汤加黄连之类　崩中用香附白芷丸服气虚血虚者皆以四物汤加参茋　漏下为热而虚四物加黄连　崩中白带用椒目末又用石灰炒去灰为未茜草少许粥丸服　经血逆行或血腥或唾血或吐血用韮菜汁服效
　　治血崩血瘕或经行产后心腹脇痛五灵脂炒烟尽为末每服一钱温酒调或用三钱水酒童便煎服
　　治风热血崩荆芥穗灯火烧焦为末每服三钱童便调服又治产后昏晕俱妙
　　独圣散　治肝经有风血崩
　　防风【去乂芦】
　　为末每服二钱空心食前酒煮白麪清饮调下极验
　　神应散　治血虚内热血不归经而崩
　　桂心【烧存性】
　　为末每服一二钱米饮调下
　　又方　陈槐花一两百草霜半两为末每服一二钱烧红鐡秤锤淬酒调下
　　简易黄芩汤　崩中下血阳乘隂经水沸溢
　　黄芩
　　为末每一二钱烧秤锤淬酒调下【或用此酒吞芩心丸亦妙】
　　伏龙肝散　治气血劳伤冲任经虚血非时崩下脐腹疼痛脉迟弱食或少或赤白带下
　　伏龙肝　赤石脂　麦冬【各一两】炙甘草【半两】川芎【三两】当归　干姜【七钱半】桂心【半两】艾叶【三两】熟地【二两】
　　毎服六钱枣一枚水煎服
　　罗氏备金散　治妇人血崩不止
　　香附子【炒四两】归尾【一两二钱】五灵脂【炒一两】
　　空心酒调服五钱立效
　　本事方　治下血不止或成五色崩漏
　　香附子舂去皮毛中防之略炒为末每服二钱用清米饮调下　此方徐氏其内人有是疾徧服药不效后服此遂愈须乆服为佳亦治产后腹痛大是妇人仙药常服益血调气　大全方用醋煮出焙干为末醋糊为丸梧子大每服五十丸米饮送下　数堕胎者此药尤妙【前药用干荷药浓煎汤调吞更佳】
　　缩砂散　治血崩
　　缩砂仁不拘多少于新瓦上炒香为末米饮调下三钱
　　治血崩不止　五灵脂炒加当归酒同煎或水酒童便各半盏同煎服
　　又方　水煎五灵脂半干去渣清再熬成膏入神麯末为丸梧子大空心温酒下三五十丸便止
　　又方
　　鹿茸【醋炙】当归【各二钱】蒲黄【炒半两】
　　为末酒调五钱日三
　　仲景桂枝茯苓丸　治妇人有症在脐上动下血不止桂枝　茯苓　桃仁【去皮尖炒】芍药　丹皮【去心各等分】为末炼蜜为丸梧桐子大毎服十丸日三以止为度
　　又妇人陷经漏下色黒　胶姜汤主之【即芎归胶艾汤】
　　芎防　阿胶　甘草【各二两】艾叶　当归【各三两】芍药【四两】熟地
　　右水五升清酒三升煮取三升去渣内胶令消尽温服一升日三不瘥更煮一料【一云加干姜一两】
　　东垣益胃升阳汤　血脱益气古人之法也先补胃气以助生长故曰阳生隂长诸甘药为之先务举世皆以为补气殊不知甘能生血此阳生隂长之理也故先理胃气人身之内谷气为寳
　　黄茋【二钱】人参【嗽者去之】神麯【炒各一钱半】升麻　柴胡【各五分】白术【三钱】当归身　甘草【炙】陈皮【一钱】生黄芩【二钱　泻盛暑之伏金肺逆秋凉不用】
　　右每服五钱如食添再加之如食减于五钱内减一二钱不可多服水煎服一方有生地　如腹痛每服内加白芍二分中桂少许如口干渇加葛根二分先服此益胃升阳汤不止却服后柴胡调经汤大举大升之也
　　柴胡调经汤　治经水不止下皆鲜血顶筋急脑痛脊骨强痛不思饮食
　　活　独活　藁本　升麻【各五分】苍术【一钱】葛根　当归　甘草【炙各三分】柴胡【七分】红花【少许】
　　水煎稍热服取微汗立止
　　又尝治一老妇血崩不止流流不絶满床皆血上床不得者三月矣腹满如孕乃作虚挟痰积瘀血治之用四物四两参术各一两甘草半两以补虚香附三两半夏两半茯苓陈皮枳实砂仁胡各一两以破痰积汚血分二十帖每帖煎干加干荷叶侧栢叶汤再煎服之服尽良愈今再不发如神
　　云岐子栢黄散　疗经血不止
　　黄芩【一两二钱半】侧栢叶　蒲黄【各一两】伏龙肝【一两】
　　水二升煎取八合分为二服
　　又方　崩中不止结作血片如鸡肝色碎烂
　　芎防【一钱二分】阿胶　青竹茹【各八分】续防　地榆　小蓟根【各三分】当归【六分】生地　伏龙肝【各一钱一分】
　　水九盏煎三盏分三服
　　一妇经漏不止四物加黄连黄栢鹿角胶童便数剂而愈縁此妇素服不得参芪后又小产血崩不止亦以前剂进之而安
　　大全方　崩中下血不止小腹痛
　　白芍药【酒炒二两】侧栢叶【微炒六两】
　　右水一升煎取六合入酒五合煎取五合空心分为二服　一方为细末酒调二钱　一方有鹿角胶等分酒调治白带脐腹痛
　　治经血不止歌曰　妇人经血正淋漓　旧蕋莲蓬烧作灰　热酒一杯调八字　自然安乐更无疑
　　经验方　百草霜二钱狗胆汁拌匀分作二服以当归酒调下
　　黄芩汤　治经血不止
　　黄芩【五分】川归　侧栢叶　蒲黄【各四分】艾叶【一分】生地【二钱半】伏龙肝【二钱】
　　生姜三片水煎服
　　经验方　治血崩不止
　　右用黄连解毒汤加艾叶服无不效者
　　南岳魏夫人济隂丹　治妇人血气乆冷无子数经堕胎皆因冲任之脉虚损胞内宿挟疾病经水不时暴下不止月内再行或前或后或崩中漏下三十六疾积瘕癖脐下冷痛小便白浊以上疾症皆令孕育不成以致絶嗣常服令人有孕及生子充实产后百日内常服能去百病去宿血生新血
