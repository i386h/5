<!-- { "loadSidebar": true } -->
　　木香【煨】茯苓　京墨【烧红醋淬研末】桃仁【去皮尖炒各一两】秦芃炙甘草　人参　桔梗【炒】藁本　石斛【酒浸焙】蚕退纸【烧存性各二两】干姜【炮】牡丹皮　桂心　川归　细辛　川芎【各一两半】川椒【去目炒出汗】山药【各七钱半一方三两】泽兰叶　熟地香附【炒各四两】大豆黄卷【炒半升】苍术【米泔浸去皮炒八两】穤米【炒一升】右为末蜜丸每两分作六丸每服一丸嚼细食前温酒醋任下　此药用之累效血崩服之即止向有经不行者二年腹内一似懐孕时或鼓动但脉疾非姙脉耳遂令服至半剂下血块一盂自后服尽经竟调若经病乆无子者服之即孕且生子充实但服至有孕便当住服或脾胃素弱不宜用蜜丸则以醋煮薄麪糊为丸如梧子大毎服五十丸温酒醋汤任下
　　赤白带下
　　机要云赤者热入小肠白者热入大肠其本实热寃结于脉不散故为赤白带下也寃屈也结也屈滞而病热不散先以十枣汤下之后服苦练丸大胡散调下之热去湿除病自愈也【刘宗厚曰此论有余之症也】
　　良方论云妇人带下其名有五因经行产后风邪入胞门于脏腑而致之若伤足厥隂肝经色如青泥伤于手少隂心经色如红津伤于手太隂肺经形如白涕伤于足太隂脾经黄如烂伤足少隂肾经黒如衃血人有带脉横于腰间如束带之状病生于此故名为带
　　生生子曰按此论前既云伤于肝则色青伤于心则色赤云云是五脏皆能令人带下也抑何待于奇经之带脉病而后然欤縁带乃有形之病如衣带之状所下之物亦必成条或成片而象之也虽有赤白之殊皆湿痰瘀血所致若局定指竒经带脉之名而始名之为带下得无太泥乎哉攷之难经二十九难曰竒经之为病何如云云带之为病腹满腰溶溶若坐水中滑伯仁注曰任脉起胞门行腹故病苦内结男为七疝女为瘕聚带脉廻身一周故病如是观乎是在任脉则有男女之分在带脉则无男女之分防乎是则凡带脉所生之病乃男女均有之疾初非硬指带脉之名为妇人今日所谓白物滛滛而下之带也又按内经骨空篇曰任脉为病男子内结七疝女子带下瘕聚亦是以任脉主带下而不以带脉名带下也故后之厯代诸公所治亦不泥于带脉予故辩而明之庶临症者而毋以名拘焉
　　刘宗厚曰按良方此论言风气寒热伤于诸脏致症似言外邪大抵此症多有本于隂虚阳竭营气不升经脉凝濇卫气下陷精气累滞于下焦奇经之分蕴积而成其病或醉饱房劳服食燥剂所致也白物如涕之状故言带者亦病形也经云带脉为病而得名而白者属气赤属血东垣举脉诀曰崩中日乆为白带漏下多时骨木枯言崩中者始病血崩乆则血少复亡其阳故白滑之物下流不止此可见未得全拘于带脉矣详病亦有湿痰流注于下焦或肝肾隂滛之湿胜或因惊恐而水乘土位浊液下流或思慕为筋痿内经所谓二阳之病发心脾是也或余经湿热屈滞于少腹之下而病本殊则皆为气血虚损营卫之精气累治而成其病标一也前人立论殆尽病机则治法无定若戴人以带下得两手脉俱滑大而有力乃上用宣去痰饮下以导水丸泄湿热继以淡剂渗之此为泻实也如其诸脉微细或沉而濇按之空虚或洪大而濇按之无力正为元气不足隂虚筋痿虚极中寒等症东垣有补阳调经固真等例乃兼其虚也丹溪先生治因湿痰下注用海石南星椿根皮之类较之前人下之而复吐以提其气或发中兼补补中兼利燥中兼升发润中兼益气温而兼收澁之例不同盖病机有轻重浅深之异耳
　　仲景曰妇人带下六极之病脉浮则为肠鸣腹满则为腹中痛数则为隂中痒痛洪则生疮则隂疼掣痛
　　又曰带下有三门一胞门二龙门三玉门已产属胞门未产属龙门未嫁女属玉门
　　脉经问曰未出门女有三病何谓也师曰一病者经水初下隂中热或有当风或有扇者二病者或以寒水洗之三病者或见丹下惊怖得病属带下
　　又问曰妇人年五十所病下痢数十日不止暮则发热少腹里急痛腹满手掌热唇口干燥何也师曰此病属带下何以故曽经半产瘀血在少腹中不去何以知之其症唇口干燥故知之当与温经汤
　　内经曰脾之肾病名疝瘕少腹寃热而痛出白一名白蛊当此之时可按可药　启子注曰出白溲出白液也盖便浊白帯之类
　　许学士云凡妇人有白带多致不产育速宜治之衍义治带下并肠有败脓淋露不已腥秽殊甚遂至脐腹更増冷痛此盖败脓血所致卒无已期须以此排脓白芷一两单叶红蜀葵根二两白芍药白枯矾另为末各半两同以蜡丸如梧桐子大空心及饭前米饮下十丸或十五丸俟脓尽仍别以补药佐之
　　本事方　治下元冷赤白带下不问逺年近日尽效龙骨【五钱】舶上硫黄【三钱半】
　　右为末每服半钱无灰酒下空心调服一日三服
　　伏龙肝散　治赤白带下乆不瘥肌瘦瘁黄
　　棕榈【烧存性】伏龙肝　屋梁上尘【悬长者炒烟尽出火毒】
　　右等分为末入龙脑麝香各少许毎服二钱酒或醋调服病十年者半年可安有人经年崩漏不止诸药不效脉濡微与此药兼香矾丸服之即愈
　　香矾丸
　　白矾【四两】香附子【二两】黄狗头骨灰【四两】
　　右为末粥丸梧子大毎服三十丸
　　东垣补经固真汤　白文举正室白带常漏乆矣诸药不效诊得右尺极微其白带下流不止脉经云崩中日乆为白带漏下多时骨木枯言崩中者始病血崩乆则血少复亡其阳故白滑之物下流不止是本血海将枯津液复亡干枯不能滋养筋骨以本部行经为引用为使以大辛甘油腻之药润其枯燥而益津液以大辛热之气味补其阳道生其血脉以苦寒之药泄其肺而救上热伤气以人参补之以微苦温之药为佐而益元气名曰补经固真汤
　　柴胡　甘草【炙】陈皮　郁李仁【另研】生黄芩【另入各一钱】人参　干姜【各二钱】白葵花【去蕚七朶】
　　右除黄芩外以水二大盏煎至一盏七分再入黄芩同煎至一盏空心热服以早膳压之
　　桂附汤　治白带腥臭多悲不乐大寒
　　肉桂【一钱】大附子【三钱】黄栢　知母【各五分】如少食常饱有时似腹胀加白芍药【五分】如不思饮食加五味子【二十粒】如烦恼面上麻木如虫行乃胃中元气极虚加黄茋【一钱】人参【七分】炙甘草【二分】升麻【五分】
　　作一服水二钟煎至一钟食逺热服
　　酒煮当归丸　治頽疝白带下注脚气腰以下如在氷雪中以火焙炕重厚绵衣盖上犹寒不任冷之极也面白如枯鱼之象肌如刀削消瘦之速也小便不止与白带长流而不禁固自不知觉面白目青蓝如菜色目无所见身重如山行步欹侧不能安地腿膝枯细大便秘结口不能言无力之极食不下心下痞烦心懊憹不任其苦面停垢背恶寒小便遗而不知此上中下三阳真气俱竭故哕呕不止胃寒之极也其脉沉而濇按之空虚若脉洪大而澁按之无力犹为中寒之症况按之空虚者乎按之不鼓是为隂寒之极也其空虚乃血气俱虚之极也
　　当归【一两】茴香【半两】黒附子【炮去皮脐】良姜【各七钱】
　　右四味剉以好酒一升半煎至酒尽为度炭火焙干为细末入后药
　　炒黄盐　丁香【各半两】全蝎【三钱】柴胡【二钱】升麻根　木香【各一钱】苦练子　炙甘草【各五分】胡索【四钱】
　　俱为末与前四味和匀酒煮麪糊为丸梧子大毎服二十丸饿肚淡醋汤下忌油腻冷物酒麪
　　当归附子汤　治脐下冷痛赤白带下
　　柴胡【七分】良姜　干姜　黒附子【各一钱】升麻　蝎梢【各五分】炙甘草【六分】当归【二钱】炒黄盐【三分】黄栢【二分】
　　每服五钱水煎服为丸子亦可
　　右炒盐例东垣回阳丹注云必用炒黄盐无则不效盖寒疝之要药也
　　固真丸　治白带乆下不止脐腹冷痛其寒扪之如氷隂中亦然目中溜火上壅视物无所见齿皆恶热饮痛须得黄连末擦之乃止惟喜干食大恶汤饮此病皆寒湿乘其胞内故喜干而恶湿肝经隂火上溢走于标故上壅而目溜火肾水侵肝而上溢故目中无所见齿恶热饮者是少阳阳明中伏火也当大泻寒湿以丸药治之故曰寒在下焦治主宜缓大忌汤散以酒制白石脂白龙骨以枯其湿以炮姜大辛热泻寒水以黄栢之大寒为因用又为乡导治法云古者虽重罪不絶人之后又为之伏其所主先其所因之意又泻齿中恶热饮也以柴胡为本经之使以芍药半钱以导之又恐辛热之药太甚损其肝经故微泻之以当归之辛温大和血脉此用药之法备矣
　　白石脂【烧赤水飞研细晒干】柴胡【各一钱】炮姜【四钱】黄栢【酒洗】白芍【各五分】龙骨【酒煮水飞二钱】当归【酒洗三钱】
　　右为末水煮稀糊为丸芡实子大毎服三十丸空腹时滚汤送下即以美膳压之忌生冷硬物酒湿麪
　　补真润肠汤　治白带隂户中痛控心而急痛身黄皮缓身重如山隂中如氷【一名助阳汤】
　　即前固真汤减人参加防风髙良姜
　　海蔵香附六合汤　治赤白带下【即四物加茴香桂也】
　　大全方　治赤白带下年深月久不瘥
　　白芍药【二两】干姜【半两】
　　各炒黄色为末米饮下二钱日二服
　　丹溪治赤白带下大法　或十枣汤神祐丸或玉烛防皆可用之虗者不可峻攻实者可行
　　血虗加减四物汤　气虗以人参白术陈皮间与之主治燥湿为先　湿甚者固肠丸　隂火动者诸药中加炒黄栢　滑者加龙骨赤石脂　滞者加葵花【白者治白赤者治赤】　性躁者加黄连　寒月少加姜附临机应变先湏防厚味　带下与梦遗同法治之　肥人有带多是湿痰用海石半夏南星黄栢【炒】青黛苍术川芎　瘦人带病少如有者多是湿热用炒栢蛤粉滑石川芎青黛樗皮　带漏俱是胃中痰积流下渗入膀胱出于大肠小肠宜升提甚者上必用吐以提其气下用二陈汤加白术苍术　治结痰白带以小胃汤半饥半饱津液下数丸俟郁行却服补药白术【一两】苍术【半两】红白葵花【二钱半】白芍药【七钱半】
　　右饼为丸空心煎四物汤吞二十丸
　　一妇年七十形瘦善啖白带食前姜汤吞大补丸五十丸一二次午膳后及临卧时各与小胃丹十五丸愈
　　乳香散　治赤白带下
　　草果【一枚去皮入乳香一小块用麪包煨焦存性连麪为末】
　　每服二钱重者三钱陈皮汤调下
　　带下不止用椒目白芷　治白带以椒目为末米饮下樗皮丸　治赤白带有湿热者
　　白芍【五钱】良姜【炒灰三钱】黄栢【炒成灰二钱】椿皮【一两半】
　　右为末粥丸每服三五十丸米饮下
　　治白带因湿热而胜下者
　　苍术【盐炒】白芍药　滑石　【各两】枳殻　甘草【各三钱】椿根皮【炒】干姜【炮各二两】地榆【半两】
　　为末粥丸米饮下
　　治带下
　　椿根皮【二两】神麯【炒】麸麯【炒】黄栢【炒】苍术【各一两】白芍【一两半】滑石　枳殻【各五钱】
　　右为末糊丸梧子大空心服五十丸
　　赤白带皆属于血有出于大小肠之分黄荆子炒焦为末米饮调三钱
