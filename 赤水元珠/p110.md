<!-- { "loadSidebar": true } -->
　　右每服五钱入葱白水煎服
　　白矾散　治隂肿坚痛
　　白矾【五钱】甘草【五分】大黄【一两】
　　右为末水调如枣大绵裹内隂中一日两换以愈为度
　　隂痒
　　良方曰隂痒为三虫在肠胃之间因脏虚而蚀轻则隂中痒甚则隂中痛也
　　生生子曰前症亦有虚者古人有用人参一两煎汤服之而愈予曽治一宦妇年廿一疹出未弥月而犯房事因下陷隂中痒甚毎一发神魂飕然两手抓壁口中咬物鲜血淋漓爪脱肉破而不遑顾七日肌肉如削诸洗挿方厯试无功作虫治尤剧欲悬梁求死予为筹之乃虚热陷入至隂当从隂引阳以黄茋六钱甘草二钱防风一钱柴胡二钱水煎食前服之其疾顿止此引金伐木之法也
　　薛氏曰前症属肝经所化当用龙胆泻肝汤逍遥散以主其内外以桃仁研膏和雄黄末或鸡肝内隂中以制其虫
　　一妇胸膈不利内热作渇饮食不甘肢体倦怠隂中闷痒小便赤澁此郁怒伤肝脾所致用归脾汤加山栀而愈复因怒患处并小腹胀痛用小柴胡加芎归山栀芍药痛止用山栀入逍遥散而痊又因劳役患处肿胀小便仍澁用补中益气加山栀茯苓丹皮而瘳
　　一方　新桃叶捣绵裹内隂中一日三易
　　大黄散　治隂痒
　　大黄【微炒】黄芩　黄茋【炙各五两】赤芍　参　蛇床子山茱萸
　　为末酒调服二钱
　　又方　杏仁烧灰乘热绵裹纳隂中日二易之
　　又诗曰玉户生疮时痛痒皆因房色损其元黄葱水洗二三次杏仁烧灰油调痊加麝香尤妙
　　又方　鲫鱼胆搽之妙
　　隂挺下脱
　　良方曰妇人隂挺下脱或因络伤损或因子脏虚冷或因分娩用力所致
　　薛氏曰前症当升补元气为主若肝脾郁结气虚下陷用补中益气汤若肝火湿热小便濇滞龙胆泻肝汤
　　一妇隂中突出如菌四围肿痛小便频数内热晡热似痒似痛小便重坠此肝脾郁结盖肝火湿热而肿痛脾虚下陷而重坠也先以补中益气加山栀茯苓车前子青皮以清脾火升肝气更以加味归脾汤调理脾郁外以生猪脂和藜芦末涂之而収
　　一妇隂中挺出五寸许闷痛重坠水出淋漓小便澁滞夕与龙胆泻肝汤分利湿朝与补中益气汤升补脾气诸症渐愈再与归脾汤加山栀茯苓川芎黄栢间服调理而愈后因劳役或怒气下部湿痒小水不利仍用前药即愈
　　一方　治隂挺下脱
　　当归　黄芩【各二两】牡蛎【二两半】猬皮【一两炙】赤芍【两半】右为末每以二钱食前温酒调下米饮亦可
　　治隂挺长出玉户数寸者疼痛不可忍饮食不进用前方治其内仍以
　　大黄　山茨姑　石羔　牡蛎　乳香
　　为细末水调揣熟揑作条子如中指大隂干挿入玉户其痛即止
　　隂疮
　　薛氏曰此症乃七情郁火伤损肝脾湿下流其外症隂中突出如蛇如菌如鸡冠或生虫湿痒或溃烂出水或肿闷坠痛其内症体倦内经候不调或饮食无味晡发或胸脇不利小便痞胀或赤白带下小水淋濇其治法肿痛者四物加柴胡丹皮山栀胆草湿痒者归脾汤加柴胡山栀丹皮淋濇者龙胆泻肝汤加白术丹皮溃腐者逍遥散山栀川芎肿闷坠痛者补中益气汤加山栀丹皮佐以外治之法
　　一妇素性急隂内痛小便赤濇怒而益甚或发热或寒热此肝经湿热所致用芎归炒栀柴胡苓术丹皮泽泻炒芍车前炒连甘草数剂渐愈乃去黄连泽泻又数剂全愈
　　一妇脐腹上下并玉户遍生湿疮状如马疮他处并无热痒而痛大小便濇出黄汁食减身面微肿众作恶疮治反剧愈痛急令洗去乃用马齿苋四两青黛一两同捣烂敷疮上即时痒止痛定而热亦退仍服八政散日三服分散客热每敷药仅得一时乆药已干燥再涂新湿药又安凡如此二日仅减三之一五日减三之二自此二十日全安　縁此妇嗜酒贪啗鱼蟹发风之物而中下焦蓄风热之毒气当作肠痈内痔等疾后当禁酒及发毒之物
　　一方　治玉户生疮
　　杏仁【烧存性】雄黄　明矾【各五钱】麝香【一钱二分】
　　右为末敷之
　　又方　飞丹研极细生桐油调搽二三日效
　　交接辄血出痛
　　薛氏曰一妇每交接便血出作痛此肝火动脾而不能摄血用补中益气济生归脾二汤而愈若出血过多而见他症但用前药调补肝脾
　　千金方　疗交接血出
　　伏龙肝　桂心【等分】
　　为末毎服一钱酒调下
　　胎前恶阻及痰逆不食
　　恶阻者谓呕吐恶心头恶食择食是也胍息和顺但觉肢体沉重头目昏好食醎酸甚者或作寒心中愤闷呕吐痰水不能支持古谓之子病由胃气怯弱中脘停痰之所致也
　　薛氏曰脾胃虚弱呕吐不食用茯苓半夏汤盖半夏乃徤脾化痰滞之主药也痰涎壅滞饮食少思胎气不安为必用之药须倍加白术然半夏白术陈皮砂仁善能安胎气徤脾胃也予尝用之验甚若兼气恼更加柴胡因风寒须用参苏饮
　　生生子曰前症亦有因火者故丹溪用抑青丸前人亦有用济生竹茹汤者予厯厯见为火症者多寒者兼而有之亦有愈治而愈逆者便当勿药待之俟胃气和当自瘳矣
　　茯苓半夏汤　姙娠脾胃虚弱饮食不化呕吐不止半夏【泡炒黄】陈皮【各一钱】白茯苓【二钱】砂仁【炒一钱】炙甘草【五分】姜枣乌梅水煎服二帖后用茯苓丸
　　茯苓丸　姙娠烦闷头晕闻食吐逆或胸腹痞闷赤茯苓　人参　桂心　炮姜　半夏【泡炒黄】橘红【各一两】白术【炒】葛根　甘草【炙】枳殻【麸炒各二两】
　　右蜜丸梧子大每服五十丸米饮下日三服
　　白术汤　胃虚恶阻吐水甚至十余日粥汤不入白术【炒一钱】人参【五分】丁香　炙甘草【各二分】
　　右姜水煎服
　　保生汤　姙娠恶阻少食呕吐或兼吐泻作渇
　　人参【一钱】炙甘草　白术【炒】香附　乌梅　橘红【各五分】右姜水煎服
　　仲景干姜人参半夏丸　治姙娠呕吐不止
　　干姜　人参　半夏【等分】
　　为末姜汁糊丸梧子大米饮下十日三服
　　归原散　恶阻呕吐不止头痛全不入食诸药无效人参　甘草　川芎　当归　芍药　丁香【各五钱】茯苓　白术　陈皮【各一两半】桔梗【炒】枳殻【炒各二两半】半夏【泡炒黄一两】
　　右每服五钱加姜六片枣一枚水煎服已上五方治寒痰恶阻之剂也
　　竹茹汤　恶阻呕吐不下食
　　青竹茹　橘红【各二两】生姜　茯苓【各四两】半夏【五两】右水六升煮取二升半分三服
　　人参橘皮汤　恶阻呕吐痰水
　　人参　橘皮　白术　麦冬【各一两】甘草【三钱】厚朴【制】白茯苓【各五钱】
　　右毎服五钱加青竹茹一钱生姜三片水煎服
　　姙娠呕吐痰水不食
　　生芦根【一两】橘红【七钱】生姜【一两】梹榔【三钱】
　　右作三次水煎服
　　姙娠恶食心中烦愦闷呕吐
　　竹茹　麦冬【各二两】前胡【二两】橘红【一两】芦根【一握】
　　水一大升煮半升作二次食前服　已上四方治痰恶阻之剂也
　　罗太无半夏茯苓汤　恶阻心中愦闷头目晕四肢怠倦百莭烦痛胸膈痰逆呕吐恶心嫌闻食气好噉酸醎多卧少起全不进食先服此汤次服前茯苓丸半夏【泡炒黄一两二钱】赤茯苓　熟地黄【各七钱半】芍药　旋覆花【千金方无此而有细辛紫苏】橘红　人参【各半两】川芎　桔梗甘草【各五钱】
　　右每服五钱姜七片水煎空心服　若有客烦渇口疮去橘红细辛加前胡知母七钱半若腹冷下利去地黄加炒桂心五钱　若胃中虚大便秘小便赤濇加大黄七钱半去地黄加黄芩二钱半
　　胎动不安
　　姙娠胎动或饮食起居不节或冲任经虚或因过酒房室击触跌扑损动脏腑或脾气虚弱误服药饵或感冒风寒当各推其因而施治之有因母病而胎动者但治其母而胎自安有胎不坚固动及母疾但安其胎而母自愈面赤舌青其胎已死面青舌赤吐沫其母必死唇口色青两邉沫出子母俱死也
　　薛氏曰前证胎气郁滞者紫苏饮脾气虚弱者六君子汤加紫苏枳殻郁结伤脾者归脾汤加柴栀郁怒伤肝脾者四七汤加芎归怒动肝火者加味小柴胡汤若胎已死急用平胃散加朴硝腐化之
　　丹溪曰产前当清养血因火动胎逆上喘急者以条芩香附之类为末调下堕胎乃气虚血虚血所致懐姙嗜物乃一脏之虚黄芩安胎妙药乃上中二焦之剂能降火下行加白术为安胎圣药也俗不知以为寒而不取用殊不知产前宜清令血循经而不妄行故能养胎
　　又曰将临月胎以三补丸加炒香附白芍饼为丸服抑以三补丸以地黄膏为丸　孕至八九个月必用顺气须枳殻紫苏梗
　　固胎方法
　　川芎　地黄　黄芩【各五分】归身　人参　白芍　陈皮【各钱】　白术【一钱半】甘草【三分】黄栢　黄连【俱少许】桑寄生【一钱】
　　右毎服五六钱加糯米五十粒水煎服　血虚不安者加阿胶腹痛者加砂仁能止痛安胎行气故也【一方无黄连名固孕丸】
　　仲景云姙娠宜常服当归散
　　当归　黄芩　芍药　芎防【各一两】白术【半斤】
　　右为末酒调服方寸匕日二服常服之即易产胎无苦疾产后百病悉主之
　　肘后方　治胎动不安
　　取苎根如足大指者一尺水煎服【一方有生姜五片○丹溪云苎根大能补隂血而行滞血】
　　立效散　治胎动不安如重物所坠冷如氷【即佛手散也】缩砂散　治胎动不安堕在须臾痛不可忍神效砂仁【连殻炒黒为末】
　　毎服二钱酒下
　　钩藤汤　姙娠胎动腹痛面青冷汗气欲絶者
　　钩藤钩　当归　茯神【去木】人参【各一钱】苦梗【一钱半】桑寄生【一钱】
　　右水煎服烦者加石膏
　　黄茋汤　气虚胎动腹痛下水
　　糯米【一合】炙黄茋　川芎【各一两】
　　水煎分三服
　　顺气饮子　产前服之安胎
　　紫苏叶　木香【煨】人参　草荳蔲　茯苓【各一两】炙甘草【五钱】大腹子【一两气虚者去之】
　　右毎服三五钱加苎根三寸糯米三十粒水煎服
　　安胎寄生汤　姙娠下血或胎不安或腰腹痛
　　桑寄生　白术【各五分】茯苓【四分】甘草【一钱】
　　水煎服
　　安胎饮　体倦恶食或胎动腹痛或下血发腰痛炙甘草　茯苓　川归　熟地　川芎　白术　黄茋　白芍【炒】半夏【泡】阿胶【炒】地榆【各五分】
　　加姜枣水煎服
　　又方　好银煮取水入葱白作羮食之妙
　　生生子曰按良方云姙娠妇人倘气血虚弱无以滋养其胎终不能成也宜下之以免其祸若胃气壮实冲任荣和如鱼之处渊得其所也宜必尽方技以补养之庻无所悮设因病而胎不能安者不得不下之药剂亦须谨慎
　　桂心散　姙娠因病而胎不能安者以此下之
　　桂心　蒌　牛膝　麦【各五分】归尾【一钱】
　　右水煎服
　　又方　牛膝一两酒煎食前空心服下
　　又方　生鸡子一枚盐三钱搅匀服之立下
　　佛手散更妙　凢胎死者即下生者即安
　　胎漏下血【附卒然下血下如荳汁】
