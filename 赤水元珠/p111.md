<!-- { "loadSidebar": true } -->
　　良方曰姙娠经水时下由冲任气虚不能约制盖心小肠二经相为表里上为乳汁下为月水故姙娠经水壅之以养胎蓄之以为乳若经水时下名曰胞漏血尽则毙矣
　　丹溪曰胎漏有因气虚者有因血虚者有因血热者不可不察也
　　薛氏曰前症有风热者以防风黄芩丸若因血热加味逍遥散血虚二黄散血去太多八珍汤未应补中益气汤若因肝火用柴胡山栀散脾虚加味归脾汤若因事下血作痛八珍汤加阿胶熟艾脾胃虚者补中益气汤加五味子下陷者倍升麻柴胡晡热内热用逍遥散亦有血气盛养胎之外而有余者不必服药
　　卒然下血良方谓冷热不调七情失宜气血不和所致若伤于胎则痛血去多则堕矣
　　薛氏云前症气怒者小柴胡汤风热用一味防风丸血热用一味子芩丸脾气虚六君子汤中气下陷补中益气汤
　　一妇姙娠六月毎怒下血甚至寒热头痛脇胀腹痛作呕少食予谓寒热头痛乃肝火上冲脇胀腹痛乃肝气不行作呕食少乃肝侮脾胃下血乃肝火血热用小柴胡加芍药炒黒山栀茯苓白术而愈　诃子能止胎漏及胎动欲生胀闷气喘
　　安胎散　治卒然腰痛下血
　　熟地　艾叶　白芍【炒】川芎　黄茋【炒】川归　阿胶【炒】甘草【炙】地榆【各五分】
　　加姜枣水煎服
　　子芩丸　治肝经有热妄行用细条芩沉实者炒为末毎服一钱以鐡秤锤烧赤淬酒热调服若脾胃虚者不宜用
　　防风丸　治肝经有风血因妄动而不归经
　　防风为末每服一钱白汤调下
　　防风黄芩丸　治肝经有风热致血崩便血尿血用条芩炒焦防风等分为末酒糊丸梧子大毎服三五十丸食前米饮或酒下
　　二黄散　治胎漏下血或内热晡热或头痛头晕烦躁作渇或脇肋胀痛等症
　　生地　熟地
　　为末毎用三钱煎白术枳殻汤调服【二黄杵膏为丸尤妙庶不枯稿而有力也】
　　芎归胶艾汤　姙娠下血腹中痛为胞阻以此安之艾叶　阿胶【炒】川芎　当归【各三两】甘草【一两】
　　右细切以水八升煎取三升内胶溶尽分三服
　　立圣散　治姙娠下血不止
　　鸡肝三枚用酒一升煮熟顿食之大效
　　阿胶散　姙娠无故下血不止
　　阿胶三两炒为末酒一升半煎令溶一服愈
　　又方　治血热下血及胎漏下血不止
　　阿胶二两为末生地黄半斤捣取汁以清酒三升绞汁分三服
　　又方　治胎漏下血不止胞干即死宜急治之
　　生地黄汁【一升】陈酒【五合】
　　仝煎三五沸温三服以止为度
　　枳殻汤　治虚热胎漏下血或因事下血
　　枳殻　黄芩【各半两】白术【一两】
　　水煎食前分三服
　　本事方　治胎下血不止
　　桃奴【桃树上干不落桃子是也】
　　烧存性为末水调服妙
　　姙娠胎漏下黄汁或如荳汁白浆或如赤荳汁予厯见此症不早治其胎必堕
　　大全方　治姙娠忽然下黄汁如胶或如荳汁胎动腹痛乃气虚也
　　糯米【五升】黄茋【六两】
　　水七升煎取二升分四服
　　薛氏云若肝脾湿热用升阳除湿汤肝脾风热加味逍遥散肝脾郁怒加味归脾汤脾胃气虚用钱氏白术散若脾气下陷补中益气汤风入肠胃用胃风汤
　　东垣升阳除湿汤　治妇人女子漏下恶血月事不调或暴崩不止多下水浆之物皆由饮食失节或劳伤形体或素患心气不足因饮食劳倦致令心火乘脾其脉缓而急按之洪大皆脾土受邪也
　　柴胡　活　苍术　黄茋【炒各钱半】防风　升麻　甘草【炙】藁本【各一钱】蔓荆子【七分】独活　当归【各五分】
　　右水煎食前服
　　胃风汤　治风邪乘虚客于肠胃水谷不化泄泻下注腹胀虚满肠鸣作痛及肠胃虚热下如荳汁或瘀血日夜无度
　　人参　白术　茯苓　川芎　川归　白芍　桂皮粟米
　　右水煎食逺服
　　银苎酒　治姙娠下黄汁或如赤荳汁
　　苎根【去黒皮】好银【各一斤】
　　水九升煮取四升每服入酒半升煎分二服
　　脉经曰妇人懐躯六月七月暴下斗余水其胎必倚而堕此非时孤浆预下也【胎漏下水乃徐徐而下今暴下而多故知胎堕】胎上逼【子悬也】
　　姙娠将养如法则血气调和胎得其所而产亦易否则胎动气逆上逼临产亦难甚至危矣
　　陈良甫云治一妇人有孕七个月逺归忽然胎上冲心而痛坐卧不安两医治之无效遂説胎已死矣用萆麻子研烂加麝香贴脐中以下之命在垂亡召陈诊视两尺脉絶他脉平和陈问二医作何症治答曰死胎也陈曰何以知之曰两尺脉絶是以知之陈曰否此子悬也若是胎死却有辩处面赤舌青子死母活面青舌赤吐沫母死子活唇口俱青母子俱死今面不赤舌不青其子未死是胎上逼心宜以紫苏饮治之至十服其胎遂不逼而下安矣
　　紫苏饮　治姙娠胎气不和逼上胀满疼痛谓之子悬兼治临产惊恐气结连日不下
　　紫苏叶【一两】大腹皮　人参　川芎　陈皮　白芍【各五钱】当归【三钱】甘草【一钱】
　　右剉分三服毎服加姜四片葱白七寸水煎至七分空心服　曽有累日产不下遍服催生药不效此必坐草少早心存一防畏惧气结而不行非不顺也素问云恐则气下盖恐则精神怯怯则上焦闭闭则气还还则下焦胀气乃不行得此药一服便产及治姙娠六七月子悬每用此数数有验不十服胎便近下而安
　　大全方　治胎上逼烦闷并治胎动困笃
　　葱白二七茎浓煮汁饮之若胎未死则安已死即下如未效再服　若唇口青黒手足厥冷须佐以当归汤　【本草云葱白通阳气安胎此方神妙脉浮滑者宜之】
　　当归汤　治胎动烦躁或生理不顺唇口青黒手足厥泠
　　人参　当归　阿胶【炒】炙甘草【各一钱】葱根【连白一握】右水四碗煎四味减半去渣入葱再煎至一碗分二服
　　薛氏云一姙妇毎因恚怒其胎上逼左闗脉洪乃肝火内动用小柴胡加茯苓枳殻山栀而愈但体倦不食用六君子调养脾土加柴胡枳殻调和肝气乃瘥
　　又一姙妇胎上逼胸满嗳气饮食少思此脾气郁滞用紫苏饮顿安又用四君子加枳殻柴胡山栀而瘥
　　大圣散　治姙娠怯悸梦惊心腹胀满连脐急痛白茯苓　川芎　麦冬　黄茋【炒】川归【各一钱】人参炙甘草　木香【各五分】
　　加生姜水煎服
　　白术汤　姙娠遍身痛或冲心欲死不能饮食
　　白术【五两】黄芩【二两】芍药【四两】
　　右水六升煮取二升半分三服　縁胎有水致痛兼易产
　　姙娠心痛腹痛
　　姙娠心腹痛或宿有冷疾或新触风寒或痰饮相若痛伤胞络必至动胎甚则伤堕
　　姙娠卒心痛气欲絶
　　川芎　当归　茯苓　厚朴【制各一钱】
　　水煎服
　　当归芍药汤　姙娠心腹急痛或去血过多而晕白芍【炒】当归　茯苓　白术【炒】泽泻【各一钱】川芎【二钱】右水煎服
　　阿胶散　治胎动腹痛
　　白茯苓　白术【炒】川芎　阿胶【炒各一钱】当归　陈皮【各二钱】甘草【炒三分】
　　右姜枣水煎服
　　熟艾汤　治姙娠心腹痛或吐血衂血
　　熟艾如拳大水煮服之效　中恶亦妙
　　有症者宜去症【凡胎动多在当脐今动在脐上故知是症也】此症宜以仲景桂枝茯苓丸主之
　　桂枝茯苓丸　姙娠腹痛不能忍或偶有所伤胎动不安命将絶者砂仁不拘多少连皮炒黒色或单用仁炒为末热酒调下二钱不饮酒者米饮下但觉腹中热胎已安矣悬命须臾者以砂仁汤吞桂枝茯苓丸又名夺命丸专治妇人小产下血子死腹中其妇増寒手指唇口爪甲青白面色黄黒胎上抢心闷絶欲死冷汗自出或食物或误食草药伤动胎气下血不止胎或未损者服此即安胎已死者服此即下腐烂者亦能取下此方原系异丹溪亦称其神此即仲景桂枝茯苓丸但用淡醋汤嚼下耳
　　桂枝　茯苓　牡丹皮　桃仁【去皮尖】赤芍药
　　右各等分蜜丸弹子大淡醋汤嚼下一丸不知渐加至三丸
　　姙娠腰背痛
　　肾主腰胎系于腰痛甚者或因劳役伤损则胎堕也薛氏曰若外邪所伤用独活寄生汤劳伤元气八珍汤杜仲砂仁胶艾脾肾不足以前药加白术补骨脂气血郁滞用紫苏饮加桔梗枳殻肝火所动以小柴胡汤加白术枳殻山栀肝脾郁结用归脾汤加柴胡枳殻
　　一姙妇颈项强直腰背作痛此膀胱经风邪所致用拔萃活汤一剂而愈又用独活寄生汤及八珍汤以祛邪固本而痊
　　通气散　肾虚腰痛神效
　　破故纸炒为末空心每服二钱嚼胡桃肉半个以温酒下
　　杜仲丸　治姙娠腰背痛
　　杜仲【炒】川续防【酒浸】
　　各等分为末煮枣肉为丸梧子大每服七十丸酒或米饮下
　　胶艾汤　治腰腹疼痛胎动欲落即前姙娠下血安胎饮是也
　　熟地　艾叶　白芍　川芎　黄茋　阿胶　川归甘草【炒】
　　各等分加姜枣水煎服
　　独活寄生汤　治足三隂虚风湿所侵腰膝厯节作痛独活　桑寄生　续防【酒炒】杜仲【姜汁炒】细辛　秦芁牛膝【酒炒】茯苓　白芍【炒】桂心　川芎　防风　人参熟地　川归　粉草【炙各五分】
　　右水煎服
　　一妇苦腰痛数年不愈用白术一味大剂服不三月而痊乃胃气虚闭之症白术能利腰脐之血故安胎而治痛也
　　拔萃活胜湿汤　治头疼脊痛腰似折项似拔活　独活【各一钱】藁本　防风　炙甘草【各五分】川芎蔓荆子【各二分】
　　右水煎服如身重腰沉沉然是湿热也加黄栢一钱附子五分苍术二钱
　　姙娠小腹痛
　　薛氏曰一姙妇小腹作痛其胎不安气攻左右或时逆上小便不利用小柴胡汤加青皮山栀清肝火而愈后因怒小腹胀满小便不利水道重坠胎仍不安此亦肝木炽盛所致用龙胆泻肝汤一剂诸症顿愈乃以四君子加柴胡升麻以培脾土而安
　　龙胆泻肝汤　治肝经湿热两抝肿痛或小腹痛脇痛小便澁滞等症
　　龙胆草【酒拌炒黄】泽泻【各一钱】木通　生地　川归　车前子【炒】山栀【炒】黄芩【炒】甘草【各五分】
　　水煎服
　　阿胶散【严氏名胶艾汤】不问姙娠月数深浅或颠仆或因毒药胎动不安腰疼腹痛抢心短气
　　熟地　艾叶　白芍　川芎　黄茋　阿胶　川归甘草【炙各一两】
　　右剉毎服五钱入姜枣水煎服　金柜方无黄茋姙娠心腹胀满
　　薛氏曰若外感风寒内伤饮食用藿香正气散若食伤脾胃用六君子汤若阳气壅滞用紫苏饮
　　一姙妇饮食停滞心腹胀满或用人参养胃汤加山查青皮枳殻其胀益甚其胎上攻恶心不食右闗脉浮大按之则此脾土不足肝木所侮用六君子加升麻柴胡而愈后小腹痞闷用补中益气汤升举脾气乃瘥
　　姙娠数堕胎
　　夫胎乃阳施隂化营卫调和经水完全十月而产若血气虚损不能养胎所以数堕也凡姙妇腰痛多致堕胎
