<!-- { "loadSidebar": true } -->
　　肾着汤　治姙娠腰脚肿
　　茯苓　白术【各八分】干姜【炮】甘草【各一钱】杏仁【五分】右水煎服
　　五皮散　治胎水肿满
　　大腹皮　桑白皮【炒】生姜皮　茯苓皮　橘皮【各一钱】木香【二分】
　　右水煎服
　　全生白术散　姙娠面目浮肿四肢肿如水气名曰胎气又名胎肿
　　白术【一两】生姜皮　大腹皮　陈皮　白茯苓各五钱为末毎服二钱米饮下
　　治姙娠脚浮肿因脾衰血化成水以生料平胃散姜枣水煎服或为末紫苏叶汤调下二钱日二服以肿退为度
　　腹内钟鸣
　　良方曰孕妇腹内鸣用鼠穴中土为末入麝香酒调服二钱立愈或黄连煎浓汁常饮之
　　薛氏曰儿在腹中哭产寳方亦用空房中鼠穴土或黄连煎浓汁饮之即止又云脐带上疙瘩儿含口中因产妇登髙举臂脱出儿口以此作声令姙妇曲腰就地如拾物状仍复原入儿口即止然黄连性寒麝香开窍当斟酌用之
　　龚彦德孕痈方
　　治孕痈用乌药五钱水一钟煎七分入牛皮胶一两煎化温服或薏苡仁煮汁饮之
　　薛氏曰按孕痈即是腹内患痈如前法治之倘不应宜用牡丹皮散或薏苡仁汤
　　薏苡仁汤【又名子仁汤】
　　治肠痈腹中防痛烦毒不安或胀满不食小便澁妇人产后虚热多有此病纵非痈但疑似间便可服桃仁【二钱】　一方用冬子仁无冬子以括蒌代之姚氏去桃仁用杏仁崔氏加芒硝
　　薏苡仁　括蒌仁【各三钱】牡丹皮【二钱】
　　右作一剂水煎服
　　牡丹皮散　治肠痈冷症腹濡而痛时时利脓
　　丹皮　人参　天麻　白茯　黄茋【炒】白芷　苡仁桃仁【去皮尖】当归【洗炒】川芎【各一钱】炙甘草　官桂【各五分】木香【三分】
　　右水煎服
　　脏燥悲伤
　　许学士云一妇无故数次悲泣是为脏燥用大枣汤而愈又程虎卿内姙娠五月惨慼悲伤亦投大枣汤而痊
　　薛氏曰或因寒水攻心或肺有风邪者治当审察一妇无故自悲用大枣汤二剂而痊后又复患用前汤佐以四君子加山栀而安
　　一姙妇悲哀烦躁其夫询之云我无故但自欲悲耳用淡竹茹汤为主佐以八珍汤而安
　　大枣汤
　　甘草【三两】小麦【三两】大枣【十枚】
　　淡竹茹汤　姙娠心虚惊悸脏燥悲伤或作虚烦麦冬　小麦　半夏【汤炮各一钱半】人参　白茯【各一钱】甘草【五分】
　　加姜枣竹茹水煎服
　　又方　治脏燥悲哭
　　红枣烧存性为末米饮调下二钱
　　姙娠十月宜服滑胎汤药
　　滑胎枳殻散　入月服之令胎痩易产昔湖阳公主毎产累日不下南山道人进此方
　　枳殻【麸炒二两】炙甘草【一两】
　　右为末毎服二钱空心沸汤调下日三服
　　凡孕六七月宜服之温隠居加当归木香等分
　　又方　治同上　兼治诸疾下气寛膈
　　枳殻【麸炒五两】甘草【一两半】香附子【炒三两】
　　右为末毎服二钱白汤调下
　　又方　易产滑胎
　　车前子为末或酒或米饮调下一钱
　　神寝丸　临月服之神效
　　通明乳香【半两另末】枳殻【麸炒一两为末】
　　右蜜丸梧子大毎空心酒服三十丸
　　榆白皮散　滑胎易生
　　榆白皮　甘草【各二两】葵子【一两】
　　右为末毎以五钱水煎服
　　保气散　寛气进食痩胎易产或居处失宜顿仆胎动若胎痛胎漏兼服佛手散
　　香附　木香【各四两】山药【二两】砂仁　粉草【各一两】益智苏叶【各半两】
　　为末毎服二钱白汤调下　薛氏云神寝丸枳殻散并此方入月宜常服
　　保产无忧散　姙娠身居安逸口厌甘肥忧乐不常食物不节致胞胎肥厚根蒂坚牢入月服之易生当归　川芎　白芍　枳　【炒】乳香【各三钱】木香甘草　血余【即髪灰以獖猪心血和之各一钱半】
　　右为末毎服三钱水煎日二服神效
　　姙娠临月以猪肚一具煮烂徐徐食尽令易产
　　一产论
　　一曰正产　懐胎十月满足忽腰腹作阵疼痛相次胎气顿防至于脐腹痛极乃至腰间重痛谷道挺并继之浆破血出儿乃遂生此名正产
　　二曰伤产　懐胎未产一月已前忽然脐腹疼痛有似欲产仍却无事是名试月非正产也又名曰弄痛凡产母未有正产之候切不可令人抱腰亦不可令产母妄乱用力若儿身未顺才方转动便教产母空乱用力使子错路忽横忽倒不能正生皆由产母用力于未当用力之所致也直待儿身顺适逼临产户始可用力一送令儿趂力生下
　　纲目曰右伤产一法最为切要忽轻忽也凡十月未足临产腹痛或作或止或痛不甚者名曰弄痛非正产之或腹虽痛甚而腰不甚者非正产之胎髙未防下者非正产之候谷道未挺并者非正产之候水浆未破血未出者非正产之候浆血虽出而腹不痛非正产之候凡未有正产之候且令扶行耐忍如不能行或凭物坐之或安临之或且服安胎药一二帖即安得安即止慎勿妄服催生药又勿怆惶致令产母忧恐而挫其志务要产母寛心存养调停令老诚练逹穏母先説谕之如觉心中烦闷可取白一匙新汲水调下切勿妄乱用力先困乏其母直待子逼门户腰重痛极眼中如火糓道挺迸方是正产候也此时始可用力并服催生药也予男妇于未产一月已前腰腹俱痛全似将产其痛至甚但遇已时稍止如此十余日计无所出因阅此条遂与安胎药加参术数服间与肉味养之由是平复不痛又二十余日始产一男设若此际乱动乱用力并服催生等药则立见其危矣
　　三曰催产　若妇欲产浆破血下已见是为正产之候但却未生即可服催生药催之忽有经及数日产母困苦亦可服药以助产母之正气令儿速生也
　　四曰冻产　凡冬月天冷产母经血得冷则凝以致儿子不能生下此害最深但冬月产者下身不可脱去绵衣尤不可坐卧寒处当满房着火常有暖气令产母背身向火令脐下腿膝间常暖血得热则流动使儿易生此名冻产
　　五曰热产　凡盛夏之月产妇要温凉得所不可恣意取凉伤损胎气亦不令房中人多恐热逼袭产母使产母血沸而有发热头痛面赤昏昏如醉乃至不知人事此名热产
　　六曰横产　凡儿先或露手或先露臂此乃产母未当用力而用之过也儿身未顺用力一逼遂至身横不能生下当令产母安然仰卧后令看生之人先推其手令入直上渐渐逼身以中指摩其肩推上而正之或以指攀其耳而正之须是产母仰卧然后推儿徐徐正之候其身正煎催生药一盏饮之方可用力令送儿下此名横产
　　七曰倒产　凡产母胎气不足闗键不牢用力太早致令儿子不能逥转便直下先露其足当令产母仰卧令看生之人推其足入不可令产母用分毫力亦不得惊恐使儿自顺去
　　八曰偏产　儿身未正产母用力一逼致令儿头偏柱左腿或偏柱右腿故头虽露偏柱一畔不能生下当令产母仰卧次令看生之人轻轻推儿近上以手正其头令儿头顶端正然后令产母用力一送即便生下若是小儿头脑后骨偏柱谷道只露其额当令防生之人以绵衣炙温裹手于谷道外方轻轻推儿头令正便令产母用力送儿生也此名偏产
　　九曰碍产　儿身已顺而露正顶不能生下葢因儿身逥转肚带攀其肩以此露正顶而不能生下当令产母仰卧令看生之人轻轻推儿近上徐徐引手以中指按儿肩下拨其肚带仍须候儿身正顺方令产母用力一送使儿生下此名碍产
　　右横产倒产偏产碍产四法若防生之人非精良妙手不可依用此法恐恣其愚以悮人命也按倒产者今时徃徃随其倒足生下并无后患子母双全不必依推足复上之法亦可又碍产者徃徃有肚带纒在儿顶上而儿头自出在产门外看生之人以手拨其肚带从儿头顶过而下之者又有肚带纒在顶上一匝而儿与胞衣自然同下者皆无妨不必以此碍产法复入产门内拨下也
　　十曰坐产　临产时髙处繋一手巾令产母以手攀之轻轻屈足坐身令儿生下非坐在物上也此名坐产
　　十一曰盘肠产　赵都运恭人毎产则大肠先出然后产子既产之后其肠不收甚以为苦名曰盘肠产医不能料偶在建昌得一坐婆施一法而收之其法以醋半盏新汲水七分和匀噀产母面毎噀一缩三噀收尽此良法也
　　丹溪治产后肠不收香油五斤煎热盆盛俟温令产母坐油盆中约一顿食时以皂角末吹入鼻中作立上
　　又方　萆麻子十四粒去殻研如膏贴产母头顶心上其肠上即揩去
　　又方　肠出盛以洁浄漆器浓煎黄茋汤浸之即收
　　催生
　　催生柞木饮子　难产或胎烂腹中腹闷神效
　　生柞木【一尺剉】甘草【大者五寸】
　　右水三钟封罐口煎一钟半候胎顺产门徐徐温服即时分娩更无诸苦
　　催生如神散　治横生逆产其功甚大
　　百草霜　白芷【不见火等分】
　　右为末毎服三钱至胎顺产门以童便米醋和为膏加沸汤调下或童便酒煎进二服然血得黒即止此药大能固血而免血干甚妙
　　如圣散　黄蜀葵花焙为末热酒调下二钱　若漏血胎干胞澁难产并进三服即产如无花用子半合末之温酒服尤妙　若打扑胎死红花酒调下
　　顺生丹　治同上
　　兎脑髄【去皮膜研膏】明乳香【一两另末】母丁香【二两】麝香【一钱】右以兎脑子丸鸡头子大隂干毎服一丸温水下
　　又方　透明乳香一块如皂子大为末腰痛时用冷水醋少许调服扶立令两手握大石燕二枚口念医灵药圣三遍行数步用坐产法便生更无痛楚神效【薛氏曰其法士人视之似迂然用之者称騐甚】
　　治逆产
　　蛇退【一条顺下完全者】　蚕退纸【一张】
　　右共入新瓦罐内盐泥固济煆存性为末煎榆白皮汤下一钱三服觉痛便生
　　又方　伏龙肝【研末】毎服一钱酒调下儿戴土而下又方　鱼胶【一尺许】新瓦上煆灰陈醋调服立下
　　胞浆先干胎澁不下急服大料四物汤滋其血气并浓煎葱汤薫洗产户更用油烛涂产户内却服前药
　　神妙乳砂丹　明乳香为末以猪心血丸梧桐子大硃砂为衣隂干毎服二丸嚼碎冷酒下良久未生再服或以莲叶蒂七个水煎化服二丸尤妙良久未生再服
　　交骨不开产门不闭
　　交骨不开产门不闭皆由元气素弱胎前失于调摄以致血气不能运逹而然交骨不开隂气虚也用加味芎归汤补中益气汤产门不闭气血俱虚也用十全大补汤
　　一妇交骨不开两日未生服加味芎归汤一剂即时而产彼后以此方传与人服应手而效
　　一妇生平分娩最易至四十岁姙娠下血甚多产门不开与前汤一剂又以无忧散斤许煎熟时时饮之以助其血而生
　　一产妇玉门不闭发热恶寒十全大补加五味子数剂而寒热退又以补中益气加五味子数剂而玉门敛若初产肿胀或焮痛而不闭者用加味逍遥散若
　　肿既消而不闭者用补中益气汤切忌寒凉之剂
　　一妇脾胃素弱兼有肝火产后玉户肿痛寒热作渇呕吐不食敷大黄等药服驱利之剂肿及于臀虚症蜂起此真气虚也先用六君子以固脾胃乃以补中益气汤升举而消
　　一产妇失治肿溃不已形体消痩饮食少思朝寒暮热自汗盗汗半年矣予用补中益气加茯苓半夏以健脾胃脓水渐少饮食渐进用归脾汤以解脾欝共五十余剂元气复而疮亦愈矣
