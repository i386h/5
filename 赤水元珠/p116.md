<!-- { "loadSidebar": true } -->
　　一产妇玉门不闭小便淋沥腹中一物攻动脇下或胀或痛用加味逍遥散加车前子而安
　　一产妇子宫肿大二日方收损落一片殊类猪肝面黄体倦饮食无味内热晡热自汗盗汗用十全大补汤二十余剂诸症悉愈仍复生育
　　加味芎归汤　治交骨不开不能生产
　　川芎　川归【各一两】龟板【一个炙】妇人头髪【烧存性一握】右为散毎服一两水煎服约人行五里即生纵死胎亦下
　　产难方论
　　郭稽中曰产难者因儿转身将儿枕血块破碎与胞中败血壅滞儿身不能便利是以难产急以胜金散消败其血使儿易生陈无择云多因儿未转顺坐草太早或努力太过以致胞衣破而血水干产路澁而难下宜先服催生如神散以固其血设或逆生横产当按法施治
　　胜金散　催生如神
　　麝香【一钱】豆豉【一两】
　　为末秤锤烧赤淬酒下
　　下死胎方
　　一穏婆之女勤苦负重姙娠腹中隂冷重坠口中甚秽予意其胎已死令视其舌青黑与朴硝一两许服之化下秽水而安
　　一妇胎死腹中服朴硝下秽水肢体倦怠气息奄奄用四君子为主佐以四物姜桂调补而安
　　又方　以利斧烧红置酒中待温饮之其胎便下又方　锡粉　水银【各一钱】枣肉为丸豆许大水吞立下又方　平胃散【五钱】酒水各一盏煎至一盏投朴硝五钱再煎三五沸温服其胎即化水而去
　　寳庆方云凡欲断脐带先以系物坠下后可断之否则胞衣上即冲心而死
　　产难生死脉诀
　　欲产之妇脉离经沉细而滑也同名夜半觉痛应分诞来日下午定知生身重体热寒又频舌根之色黑复青反舌上冷定知死腹中须遣子归
　　面赤舌青细寻看母活子死定应难唇口俱青沫又出子母俱死緫髙判面青舌赤沫出频母死子活是知真不信若能防应验寻之贤哲不虚陈
　　新产之脉缓活吉实大急死来侵若得沉重小者吉忽若坚牢命不停
　　寸口澁疾不调死沉细附骨不絶生审防此候分明记长须念此向心经
　　胞衣不出
　　郭稽中曰胎衣不下者因气疲惫不能努出或血入衣中胀大而不能下以致心胸胀痛喘急速服夺命丹血散胀消其衣自下牛膝散亦效
　　一妇胎衣不出胸腹胀痛手不敢近用滚酒下失笑散一帖恶露胞衣并下
　　一妇胞衣不出腹痛手按之稍缓此气虚不能送出也用无忧散而下　前症常询诸穏婆云冝服益母丸或就以产妇头髪入口作呕其衣自出不出者必死然前法甚效
　　夺命丹
　　大附子【炮半两】牡丹皮【一两】干漆【炒烟尽一钱】大黄【一两】为末醋煎大黄成膏丸梧子大温酒吞七丸
　　花蕋石散　治产后败血不尽血迷血晕胎衣不下至死心头暖者急用一服即化水而出其効如神花蕋石【一斤】上色硫黄【四両】
　　右和匀以纸泥封固瓦礶内炭火煆赤次日取出细研毎服一钱童便热酒下
　　牛膝散　治胎衣不出腹中胀痛急服此药腐化而下缓则不救
　　川芎　朴硝　牛膝　蒲黄【各三两】川归【一两半】桂心【五钱】右毎服五钱姜三片生地【一钱】水煎服
　　又方　红花一两酒煮浓汁服
　　又方　鹿角镑三钱为末葱汤调服
　　又方　取产母鞋底烘热熨小腹上下二七次
　　产后血晕
　　良方曰产后血晕乃血入肝经甚至眼花昏闷用黑神散主之下血过多用清魂散补之或以醋汤细饮或预烧秤锤以醋沃之或酽醋涂口鼻或烧漆器薫之使产母鼻吸其气庶无此患
　　薛氏曰若恶露上行用失笑散血下过多芎归汤若过劳所伤补中益气汤血虚极用清魂散大凡产后口眼防斜等症当大补气血为主而兼以治痰若脾胃虚弱用六君子汤苟于七月之前服安胎饮至八九月间加大腹皮黄杨头元气虚弱八珍汤临产用无忧散则无前患
　　一妇八月胎下坠或动面黄体倦饮食少思此脾气虚弱用补中益气汤倍白术加苏梗三十余剂而安产后晕胸满咳嗽用四物加茯苓半夏桔梗而愈
　　一妇因饮酒恶露甚多患血晕口出酒气此血得酒热而妄行虚而作晕也以佛手散加煨甘葛二钱一剂而痊酒性慓悍入月及产后不宜饮恐致前症
　　夺命丹　治血晕腹痛
　　没药　血竭
　　为末等分毎服二钱热童便冲酒下
　　清魂散　产后气血暴损虚火妄动血随火上以致心神昏乱口噤眼花甚至闷絶而苏
　　泽兰叶　人参【各一钱】荆芥【三钱】川芎【一钱】
　　右各另为末毎服一二钱热汤和酒调灌之
　　一方　五灵脂【半生半炒】　为末毎服二钱温酒灌入即苏一方　荆芥为末童便调服
　　一方　神麯末毎服二钱热水调服
　　一方　韮菜切入瓶内注热醋以瓶口对鼻薫之一方　半夏为末丸豆大入鼻中即醒【亦治五絶】
　　佛手散　治产后去血晕欲絶又治血崩不止又能治胎痛安生胎而落死胎神效
　　川芎【酒洗】当归【酒浸各五钱】
　　酒水各一钟煎至一钟服
　　产后颠狂
　　产后颠狂乃败血上冲用大圣泽兰散加砂仁末三分煎酸枣仁汤调下或硃砂为末二钱乳汁调和入紫项活地龙一条滚二三沸去之入酒再用重汤煮温分三服
　　薛氏曰乃血虚神不守舍非补养元气不可
　　一产妇患前症或用大圣泽兰汤而愈后又怔忡妄言其痰甚多用茯苓散补其心虚顿愈又用八珍汤加逺志茯神养其气血而瘥
　　一产妇亦患此用化痰安神等药病益甚神思消烁余以为心脾血气不足用大剂参术芎归茯神酸枣仁四斤余而安乃以归脾汤五十余剂而愈
　　茯苓散　治产后心虚忪悸言语错乱健忘少睡或自汗盗汗
　　人参　炙甘草　芍药【炒】当归　生姜【各八分】逺志茯苓【各一钱】桂心【六分】麦冬【五分】大枣【二枚】
　　水煎温服
　　抱胆丸　治产后遇惊发狂或遇经行发狂
　　水银【二两】黒铅【一两五钱】硃砂　乳香【各一两】
　　右将黑铅入铫内火熔化俟稍冷下水银扰成砂子再入乳香硃砂乘热用柳木槌研匀丸鸡头子大毎服一丸薄荷汤下得睡勿惊觉来即安　妙香散亦善
　　此症属火者多不可槩视为瘀血及虚治也童便极好或冲入凉血药中用之屡屡见效
　　产后狂言谵语
　　产后狂言谵语乃心血虚也用硃砂末酒调下龙虎丹参丸琥珀地黄丸亦可如惊悸歌哭颠狂等症当治之
　　一产妇形体甚倦时发谵语用栢子仁散稍愈又用加味归脾汤而愈又因怒仍狂言脇痛小便下血用加味逍遥散以清肝火养肝血顿瘥又佐以加味归脾汤而安
　　治败血上冲发热狂走脉虚大者
　　干荷叶　生地　丹皮【各等分】
　　浓煎汤调生蒲黄二钱服之即止
　　妙香散　治产后语言错乱用生地当归煎汤调服立效
　　炙甘草　人参　桔梗【各五钱】茯苓　茯神　山药【姜汁炒】黄茋　逺志【各一两】辰砂【三钱】麝香【二钱】木香【二钱半】右为末毎服二钱温酒调服
　　又能治心气不足精神恍惚虚烦少睡盗汗梦与鬼交等症
　　产后不语
　　产后不语因心气虚而不能通津于舌则舌强不能言语者宜服七珍散余当推其所因而治之可也
　　七珍散
　　人参　石菖蒲　生地　川芎【各一两】细辛【一钱】防风辰砂【另研各五钱】
　　为末毎一钱薄荷汤调服
　　胡氏孤凤散　治产后闭目不语用之即效
　　生白矾为末毎服一钱热酒调下
　　产后不语
　　人参　石莲肉　石菖蒲【等分】
　　毎以五钱水煎服
　　保产神方【此方传自异人屡有竒騐弗以庸方视之】
　　凡妇有孕至二三月外毎月服一剂临产之月多服数剂当安则安当产则产甚至或横生或倒生或数日不下及产后惊风隂脱无乳诸症服之无不神騐
　　当归【一钱五分】白芍【一钱二分冬月止用一钱】真川芎【一钱四分】厚朴【姜汁炒】黄茋　真蕲艾【各七分】兎丝子【一钱四分】枳殻【麸炒六分】羌活甘草【各五分】真川贝母【一钱】荆芥穗【八分】
　　右十二味照数撮定不可多少方騐外姜三片水二碗煎七分温服














　　赤水元珠卷二十二
<子部,医家类,赤水元珠>
　　钦定四库全书
　　赤水元珠卷二十三
　　明　孙一奎　撰
　　产后乍见鬼神
　　产后如见鬼神或言语谵妄皆由血气亏损隂虚发热或瘀血停滞以致心神烦躁而然也宜以调经散治之
　　薛氏曰若败血停滞用调经散若血虚发热用八珍加炮姜若心血虚损用栢子仁散大抵此证皆由心脾血少所致但调补胃气则痰清而神自安矣若果系鬼祟所附即灸鬼哭穴可愈其或不起者多因豁痰降火攻伐之过也
　　一产妇患前症或用调经散愈而复作仍服前散益甚痰涎上涌朝寒暮热乃早用八珍散夕用加味归脾汤各五十余剂而愈
　　调经散　治血虚经闭心神烦躁浑身疼痛或时见怪没药　琥珀　桂心【各一钱】　白芍【炒】　当归【各七分】细辛【五分】　麝香【少许】
　　右为末毎服半钱姜汤酒各少许调服
　　栢子仁散　治产后元气虚弱瘀血停滞狂言乱语栢子仁　逺志　人参　桑寄生　防风　当归【炒】生地　甘草【炙】
　　各等分用白羊心一个水三盏煮清汁七分入药五钱煎服
　　产后心神惊悸
　　薛氏曰人之所主者心心之所主者血心血一虚神气不守此惊悸所由作也当补血气为主
　　一产妇患前症二度服琥珀地黄丸局方妙香散随效再患服之其症益甚而脉浮大按之如无发热恶寒此血气俱虚乃以十全大补加味归脾二汤各百余剂而愈后遇惊恐劳怒复作仍服前药而安
　　琥珀地黄丸　治产妇恶露未尽胸腹作痛或小便不利
　　琥珀　延胡索【糯米同炒去米】　川归【各一两】　蒲黄【四两】　大生地【研取汁留滓】　生姜【各二斤研取汁留滓生姜汁石银器内炒地黄滓以地黄汁炒生姜滓各干为度】
　　右为末蜜丸如弹子大毎服一丸当归煎汤化下
　　治血虚惊悸少寐及产后败血停留少腹作痛
　　辰砂　琥珀　没药　当归【等分】
　　右为末毎服二钱空心日午临卧白汤调下
　　治产后惊悸乱语精神不定用好硃砂为细末毎以酒调下一钱
　　产后中风恍惚
　　产后恍惚因元气俱虚心经血少或外邪所侵以致心神恍惚怔忡不宁
　　薛氏曰当大补气血为主而佐以后方为善葢风乃虚极之假象也固其本元诸病自退若专治其风则速其危矣
　　一产后患前症盗汗自汗发热晡热面色黄白四肢畏冷此气血俱虚用八珍汤不应更用十全大补加味归脾二汤始应后因劳怒发厥昏愦左目牵两唇抽动小便自遗作肝火炽盛用十全大补加钩藤山栀而安再用辰砂逺志丸而愈
　　辰砂逺志丸　产后中风惊狂起卧不安或痰涎上涌石菖蒲　逺志【去心芦用甘草汤煮】　人参　茯神　辰砂【各三钱】　川芎　山药　鉄粉　麦冬　细辛　天麻半夏　南星　白附子【各一两】
　　为末姜汁糊为丸菉豆大别以硃砂为衣毎服三十丸姜汤送下
　　产后极虚生风
　　产后生风因去血过多气无所主以致唇青肉冷汗出目神昏急服济危上丹若投以风药则悮甚矣
