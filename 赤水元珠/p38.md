<!-- { "loadSidebar": true } -->
　　东垣曰胸满少气短气者肺主诸气五脏之气皆不足而阳道不行也　气短小便利者四君子汤中去茯苓加黄蓍以补之如腹中气不转者加甘草一半肺气短促或不足者加人参白芍药中焦用白芍药则脾中阳升使肝胆之邪不得犯之如衣薄而短气则添衣于无风处居止气仍尚短则以热汤一碗薫其口鼻则不短也　如衣厚于不通风处居止而气短则宜减衣摩揩汗孔令合于漫风处居止　如久居髙屋天寒阴湿所遏令气短者亦如前法薫之如居周宻小屋或大热而处寒凉气短则就风日凡气短皆宜食滋味汤饮令胃气调和
　　仲景曰平人无寒热短气不足以息者实也【丹溪治许白云先生脾疼跨痛短气用大吐大下法是也】
　　孙尚正元散　治气不接续兼治滑泄及小便数王丞相服之有效
　　莪术一两金铃子去核二钱半右件为末入硼砂一钱炼过研末和匀每服二钱盐汤或温酒空心调服
　　苓桂朮甘汤　治痰饮短气【方在痰饮门】
　　产后喘
　　产后喘乃急症极危多死郭氏谓此名孤阳絶阴为难治因所下过多荣血暴竭衞气无主独聚肺中故令喘促喉中气急也治此症用独参汤为妙　陈无择云宜大料芎归汤　若恶露不快散血停凝上薫于肺亦令喘急但服夺命丹血去喘自定
　　血没散　产后败血冲心胷满上喘命在须臾
　　真血竭　没药
　　等分为末每服二钱用童便好酒煎一大沸温调下　方产时进一服上床良久再服其恶血自循经下行更不上冲免生百病
　　参苏饮　产后血入于肺面赤发喘欲死者
　　人参【一两为末】苏木【二两】
　　右以水二碗将苏木煎至一碗去渣调人参末随时加减服神效
　　若因忧怒性气抑郁而发喘者以小调经散用桑皮杏仁煎汤调服
　　旋覆花汤　产后伤风寒咳喘痰涎壅盛坐卧不宁旋覆花　赤芍药　荆芥穗　半夏麴　五味子麻黄　茯苓　杏仁　甘草　前胡【各等分】
　　姜五片枣二枚水煎服
　　一妇孕时足肿七月初旬产后二日洗浴即气喘但坐不得卧者五个月恶风得暖稍寛两关脉动尺寸皆虚百药不效牡丹皮桃仁桂枝茯苓干姜枳实厚朴桑皮紫苏五味瓜蒌仁煎汤服之即寛二三服得卧其痰如失葢作汚血感寒治之也
　　若伤醎冷饮食而喘者宜见睍丸
　　姜黄　三棱　荜澄茄　陈皮　良姜　人参　莪术
　　右等分为末萝卜水煮烂研细将汁煮面糊为丸梧子大萝卜子汤下
　　小调经散　产后四肢浮肿者败血循经流入四肢淫留日久腐烂如水故令四肢肿面色黄宜服此血行肿消则愈
　　没药　琥珀　桂心　芍药　当归【各一钱】细辛　麝香【各五分】
　　右为末每服五分姜汁酒调服之
　　哮
　　丹溪曰哮喘必用薄滋味专主于痰宜大吐不用凉药须常带表散此寒包热也亦有虚而不可吐者
　　哮喘遇冷则发者有二
　　其一属中外皆寒者治法乃东垣参苏温肺汤调中益气加吴茱萸汤及紫金丹刼寒痰者是也【紫金丹即砒霜猪肉煅为末蒸饼丸者】其二属寒包热治法乃仲景趂未寒之时先用大承气汤下其热至冬寒时无热可包哮自不发是也
　　食积痰壅哮喘咳清金丹遇厚味发者用之
　　萝卜子【淘净蒸熟晒干为末一两】猪牙皂角【烧存性三钱】
　　用生姜汁浸蒸餠丸如小菉荳大每服三五十丸咽下　刼痰以姜汁炼蜜如梧子大每服七八十丸噙下止之
　　逺年近日哮喘痰
　　蝉退【去足】轻粉【另研】马兜铃【各一两】五灵脂【生】雄黄【生】杏仁【去皮尖】砒【生各五钱】淡豆豉【四十九粒】
　　右为末用生姜葶自然汁合轻粉诸药为丸小弹子大每服一丸细嚼临睡生姜汤下
　　治
　　苏子【二钱】麻黄【去节三钱】欵花　桑叶【蜜炙】半夏【各三钱】杏仁【去皮尖一钱半】甘草　白果【二十一枚去衣炒黄色】
　　水三钟不用姜煎二钟徐徐频服
　　一方【治同上】
　　用糯米泔水磨茶子滴入鼻中令吸入口内服之口中横咬竹管一个片时间则涎自鼻口中流出如绵当日立愈二次絶根
　　治水咻
　　芫花【为末】大水上浮浡【滤过】大米粉
　　右三味搜为粿清水煮熟恣意食之
　　又方
　　青皮【一枚】半开者入芭荳一粒鐡线缚定烧存性为末姜汁并酒各一呷同调服过口便定
　　定喘汤
　　白菓【二十一枚去殻切碎炒黄色】麻黄　欵冬花　桑皮【蜜炙】法制半夏【如无以甘草汤泡七次去皮用各三钱】甘草【一钱】苏子【二钱】杏仁【一钱半】黄芩【炒一钱半】
　　右用水三钟煎二钟分二服不用姜不拘时徐徐服
　　诗曰诸病原来有药方惟愁喘最难当麻黄桑杏防苏子白菓冬花更又良甘草黄芩同半夏水煎百沸不须姜病人遇此仙丹药服后方知定喘汤　金陵有一浦舎用此方专治疾无不取效此其真方也
　　压掌散　治男妇哮喘痰
　　麻黄【去节二钱半】炙甘草【二钱】白菓【五个打碎】
　　水煎临卧服
　　二黄丸济生方　治停痰在胃喘息不通呼吸欲絶好雌黄【一钱】雄黄【一两】
　　研极细末熔黄蜡为丸弹子大每服一丸于半夜时煮糯米粥乗热以药投入粥内搅转和粥吃善悲
　　内经云在脏为肺在志为悲又云精气并于肺则悲是也
　　肺虚补母仲景云妇人脏躁喜悲伤欲哭象如神灵所附数欠伸甘麦大枣汤主之
　　甘草【三两】小麦【一升】大枣【十枚】
　　水六升煮三升分三服亦补脾气
　　许学士治一妇人数次无故悲泣不止或谓之有祟祈禳请祷备至终不应予忽忆金柜有一证云妇人脏躁悲伤欲哭象如鬼神灵数欠伸者宜甘麦大枣汤予急令治药尽剂而愈古人识病制方种种絶妙如此
　　运气云悲证皆属寒水攻心经云火不及则伏明伏明之纪其病昏惑悲从水化也又云太阳司天寒气下临心气上从喜悲数欠又云太阳司天寒淫所胜善悲时仆又云太阳之复甚则入心善善悲治以诸热是也
　　姙娠善悲
　　纲目述管先生治一姙娠四五个月脏躁悲伤遇昼则惨感泪下数欠象若神灵如有所凭医与巫皆无益与仲景大枣汤一投而愈
　　肺痿【金匮要畧千金方脉经论同】
　　论曰寸口脉数其人病咳口中反有浊唾涎沫出何也师曰此为肺痿之病何从得之师曰病热在上焦因欬为肺痿或从汗出或从呕吐或从痟渴小便利数或从便难被快药下重亾津液故得肺痿又寸口脉不出而反发汗阳脉早索阴脉不涩三焦踟蹰入而不出阴脉不涩身体反冷其内反烦多唾唇燥小便反难此为肺痿伤于津液便如烂瓜下如豚脑但坐发汗故也其病欲欬不得欬欬出干沫久久小便不利其脉平弱肺痿吐涎沫而不咳者其人不渴必遗溺小便数所以然者上虚不能制下故也此为肺中冷必师曰肺痿欬唾咽燥欲饮者自愈自张口者短气也
　　王海藏曰此证初得可治久则难愈何者上枯水之源下竭水之本也
　　又曰寸口脉虚小者为肺痿热之所过初结为脓始萌可救微发渇者欲愈
　　又曰凡伤风伤寒后咳唾血者此肺虚也若不治恐乗虚而成肺痿当以小柴胡去人参大枣生姜加干姜五味子
　　又曰肺痿肺痈其皮如麸糠　有胃脘成痈其皮紧如甲错有肠痈裹大脓血于肠胃之间
　　又经云阳明司天唾出白血者其状浅红如肺色故曰白血
　　又曰无汗恶寒脉浮紧得自伤寒法从麻黄　有汗恶热脉沈实得自伤酒法从葛根
　　生生子曰痿干瘪也即早发还先痿之痿
　　甘草干姜汤　温脏治肺痿多涎唾小便数肺中冷必不渴不咳上虚下不能制溲【服此汤已渴者属消渴】
　　甘草【炙四两】干姜【二两炮】
　　水三升煮取一升半分温日二服　集验肘后有大枣十二枚
　　甘草汤　治肺痿涎唾多出血心中温温液液方【千金翼名温液汤】
　　甘草二两水三升煎取一升半分三服
　　生姜甘草汤　治肺痿欬唾涎沫不止咽燥而渴生姜【五两】甘草【四两】人参【三两】大枣【十二枚】
　　右水七升煮取三升分三服
　　桂枝皂荚汤　治肺痿吐涎沫不止
　　桂枝　生姜【各三两】甘草【二两】皂荚【一两】大枣【十五枚】
　　水七升煮取三升分三服
　　千金方麻黄汤【仲景名小青龙加石膏汤】治肺胀咳而上气咽燥而喘脉浮心下有水
　　麻黄　芍药　生姜【仲景用干姜】细辛　桂心【各三两】半夏五味子【各半升】石膏【四两】
　　水一斗先煮麻黄去上沫内诸药煮取三升强壮服一升羸者减之日三服【小青龙汤无石膏】
　　知母茯苓汤　肺痿喘不已徃来寒热自汗
　　茯苓　炙甘草【各一两】知母　五味子　人参　薄荷半夏　柴胡　白术　欵花　桔梗　麦冬　黄芩【各五钱】川芎　阿胶【炒各三钱】
　　右每服一两姜三片水煎服
　　久痨咳肺痿见血
　　知母　贝母　天冬　麦冬　欵花【各三分】川归　地黄　苡仁　杏仁　天花粉【各五分】桔梗　甘草　马兜铃　紫苑　阿胶　白蜡【各一分半】
　　姜三片枣一枚水煎连进三服立愈
　　人参平肺散　治心火尅肺传为肺痿咳喘呕痰涎壅盛胸膈痞满咽嗌不利
　　橘红　甘草【炙】地骨皮　茯苓　青皮　苏叶　半夏【各五钱】桑白皮【一两】知母【七钱】人参　天门冬【各四钱】有热加黄芩【四钱】五味子【三百粒】每服五钱姜三片水煎服或为末姜汁丸如弹子大噙化亦可
　　人参欵花膏　脾胃虚寒久不已咽膈满闷咳痰涎呕逆恶心腹脇满胀腰背伤痛或虚劳冷及逺年近日一切咳诸药不効欲成肺痿
　　欵花　人参　五味子　紫苑　桑白皮【各一两】右为末炼蜜丸芡实大每食后细嚼一丸淡姜汤下噙化亦可
　　肺痈
　　孙真人曰病欬唾脓血其脉数实者属肺痈虚者属肺痿欬而口中自有津液舌上胎滑此为浮寒非肺痿若口中辟辟燥欬即胸中隠隠痛脉反滑而数此为肺痈也问曰病者欬逆师脉之何以知为肺痈当有脓血吐之则死后竟吐脓死其脉何类何以引之师曰寸口脉微而数微则为风数则为热微则汗出数则恶寒风中于衞呼气不入热过于营吸而不出风伤皮毛热伤血脉风舎于肺其人则咳口干喘满咽燥不渴多唾浊沫时时振寒热之所过血为凝滞蓄结痈脓吐如米粥始萌可救脓已成则难治寸口脉数趺阳脉紧寒热相搏故振寒而咳趺阳脉浮缓胃气如经此为肺痈师曰振寒发热寸口脉滑而数其人饮食起居如故此为痈肿病医反不知而以伤寒治之不应愈也何以知有脓脓之所在何以别知其处师曰假令脓在胸中者为肺痈其脉数欬唾有脓血设脓未成其脉自紧数紧去但数脓为已成也
