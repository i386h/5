<!-- { "loadSidebar": true } -->
　　帝曰时有间二日或至数日或渴或不渴其故何也岐伯曰其间日发者邪气与衞气客于六府而有时相失不能相得故休数日乃作也疟者阴阳更胜也或甚或不甚故或渴或不渴
　　帝曰夫经言有余者泻之不足者补之今热为有余寒为不足夫疟者之寒汤火不能温也及其热氷水不能寒也此皆有余不足之类当此之时良工不能止必须其自衰乃刺之其故何也愿闻其说岐伯曰经言无刺熇熇之热无刺浑浑之脉无刺漉漉之汗故为其病逆未可治也夫疟之始发也阳气并于阴当是之时阳虚而隂盛外无气故先寒栗也阴气逆极则复出之阳阳与阴复并于外则阴虚而阳实故先热而渴夫疟气者并于阳则阳胜并于阴则阴胜阴胜则寒阳胜则热疟者风寒之不常也病极则复至病之热也如火之热如风雨不可当也故经言曰方其盛时必毁因其衰也事必大昌此之谓也夫疟之未发也阴未并阳阳未并阴因而调之眞气得安邪气乃亡故工不能治其已发为其气逆也帝曰善攻之奈何早晏何如岐伯曰疟之且发也阴阳之且移也必从四末始也阳已伤阴从之故先其时坚束其处令邪气不得入阴气不得出审见之在孙络盛坚而血者皆取之此真徃而未得并者也【以上俱内经疟论】
　　保命集云夏伤于暑秋必痎疟葢伤之浅也近而暴伤之重也逺而深痎疟者久疟也是知夏伤于暑湿热闭藏而不能发泄于外邪气内行至秋而发为疟也初不知何经受病随其受而取之有中三阳者有中三阴者大抵经中邪气其症各殊同伤寒论之也故内经曰五脏皆有疟其治各别太阳经者谓之风疟治多汗之在阳明经者谓之热疟治多下之在少阳经者谓之风热疟治多和之此三阳受病皆谓之暴疟也发在夏至后处暑前者此乃伤之浅者近而暴也在阴经者则不分三经皆谓之温疟宜以太阴经论之其发处暑后冬至前者此乃伤之重者逺而深也痎疟者老疟也故谓之久疟
　　丹溪云风暑之疟当发汗夏月多在风凉处歇遂闭其汗而不泄故也　恶饮食者必自饮食上得之无汗者要有汗发散为主带补有汗者要无汗扶正气为主带散邪　疟病感虚者须以人参白术一二帖托住其气不使下陷后使他药　内伤挟外邪同发必内生痰外以汗解散二陈汤加柴胡黄芩常山草菓煎服　久疟不得汗者二陈汤加槟榔倍加苍朮一方加柴胡葛根川芎一补一发不可直截　老疟系风暑入于阴分用血药引出阳分则散当以当归红花黄栢川芎白朮苍朮甘草白芷水煎露一宿空心服
　　按疟在隂分须彻起阳分者即格致论中云脏传出至府乱而失期也又当因其汗之多寡而为补养升发之下陷谓阳气下陷入阴血中无汗要有汗多用川芎葛根苍朮升麻柴胡之属此丹溪治疟之微旨也
　　心法附余曰世用砒霜等毒药截疟差悮甚矣且俗名脾寒此因名而迷其实也苟因饮食所伤而得亦未必全是寒况其他乎在阳分者易治阴分者难治疟毋必用毒药消之行气消坚为主
　　脉诀举要曰疟脉自数多热迟多寒随时变迁心法附录曰有病久脉极虚微而无力似乎不
　　然而必于虚微之中见但不搏手耳细察可见也
　　生生子曰世俗皆视疟为小病不分外感内伤劳倦虚弱在阳在阴之旨率以砒丹常山等毒剂刼之或以草药尝之又或指为鬼祟而以符水巫呪禁之禀受厚邪轻者偶中侥幸禀弱邪重者愈刼而愈陷矣于是迁延歳月咳嗽潮热饮食减少每每变虚怯之候不思经曰邪之所凑其气必虚轻病重治必成重病都缘不能脱俗故耳良可悲夫
　　桂枝羗活汤　处暑前后头痛项强脉浮恶风有汗桂枝　羗活　防风　甘草【炙】
　　各等分为粗末每服五钱水一盏半煎至一盏迎发日温服吐者加半夏麴
　　麻黄羗活汤　头痛项强脉浮恶风无汗
　　麻黄　羗活　防风　甘草【炙】
　　各等分煎法如前如吐加半夏麴等分【二方皆太阳经】
　　白芷汤　治疟身热目疼热多寒少脉长睡卧不安先以大柴胡汤下之微利为度如下后微邪未尽者以此汤尽之
　　白芷　知母【各一两】石膏【四两】
　　服法如前【此阳明经】
　　桂枝石膏汤　隔日一发先寒后热寒少热多
　　桂枝【五钱】石膏　知母【各一两半】黄芩【一两】
　　右分作三服间日者邪气所舎深也如外邪已罢内邪未已再下之　从夘至午发者宜大柴胡汤下之　从午至酉者知邪在内也宜大承气汤下之　从酉至子或至寅发者知邪在血宜桃仁承气汤下之　前项下药微利为度再以小柴胡汤彻其微邪之气
　　桂枝芍药汤　寒热大作不拘先后此太阳阳明合病也谓之大争寒热作则必战动经曰热胜则动也发热则必汗泄经云汗出不愈知为热也阳盛隂虚之症治当内实外虚不治恐久而传入阴经也宜桂枝芍药汤主之
　　桂枝【二钱】黄芩　知母　芍药　石膏【各五钱】
　　右服七钱水煎服　如服前药而寒热转大者知太阳阳明少阳合病也宜桂枝黄芩汤以和之
　　桂枝黄芩汤　治三阳合病
　　甘草【四钱五分】石膏【五钱】知母【五钱】桂枝【二钱】柴胡【一两二钱】黄芩【四钱五分】人参【四钱五分】半夏【四钱】
　　右水煎服服后如外邪已罢内邪未已用大柴胡大承气等汤下之
　　麻黄黄芩汤　治夜发者　桃仁承气汤亦治夜发者麻黄【一两去节】甘草【炙三两】桃仁【三十枚去皮】黄芩【去芦】桂【二钱五分】服法同前
　　桃仁味苦甘辛肝为血海血受邪则肝气燥经云肝苦急急食甘以缓之故桃仁散血缓肝谓邪气深逺而入血故夜发乃阴经有邪此发散血中风寒之剂麻黄桂枝桃仁乃太阳经血药非三阴经药也
　　生生子曰已上皆刘守真分经治疗法也与内经之旨皆相符合明其邪自外而来故治同伤寒也予验今之所发者除伤风所发外亦有多挟内伤者或从饮食所得或从劳倦所得此必先有所感而邪气潜伏今为新伤所啓发也虽涉内伤而头疼寒热口渴等症亦不出前数法外矣予每用所挟症之药加于前各经治方之内错综治之亦不失古人意也故所向輙有功
　　济世方治先热后寒者以小柴胡汤先寒后热者小柴胡加桂枝汤多热但热者白虎加桂枝汤多寒但寒者柴胡姜桂汤
　　按此亦前分经法也但此以寒热多少定治然寒多而但寒不热脉洪实或滑多有热极而似水者为有余治当下之若便以桂枝投之悮也如或多热而但有热者脉虚大或微弱当作虚治若便以白虎汤投之悮也故必须细心体认详之以脉而以寒热多少治庶为穏当
　　仲景白虎加桂枝汤　治朝发暮解暮发朝解其脉如平但热无寒骨节疼烦便难此治温疟
　　知母【六两】甘草【炙二两】石膏【一斤】粳米【二合】桂枝【去皮三两】
　　水煎服出汗愈
　　柴胡桂姜汤　治徃来寒热胷膈疼小便不利呕而不渴治疟寒多热少或寒不热
　　柴胡【半斤】桂枝【三两去皮】干姜【二两】括蒌根【四两】黄芩【二两】甘草【炙二两】牡蛎【二两煅】
　　水煎服初服微烦再服得汗便愈
　　柴胡去半夏加括蒌汤　治疟病后渴者亦治劳疟柴胡【八两】人参　黄芩【各三两】括蒌根【四两】生姜【二两】大枣【十二枚】甘草【炙三两】
　　水煎服一日两三服效
　　局方双解饮子　治疟疾辟瘴气神效食疟尤佳肉荳防　草荳【各二枚一枚麪煨热一枚生用】粉草【二两一半生一半炙】厚朴【二寸一半用姜汁炒一半生用】生姜【二块如枣大一块裹煨一块生用】
　　右水煎空心服【东垣云秋暮暑气衰病热疟知其寒也此方主之实治寒疟也】
　　人参养胃汤　治饮食伤脾治寒多而热少者胸膈痞闷不思饮食寒多者加姜桂热多者加黄芩黄连柴胡【方在寒门】
　　清脾饮　治瘅疟脉来数或但热不寒或热多寒少口苦咽干小便赤涩
　　青皮【去白】厚朴【姜制】白朮　半夏【泡】黄芩　草菓仁　柴胡　茯苓　甘草【炙】各等分
　　右每服七八钱姜五片不拘时服
　　草菓饮　治内伤饮食作疟胸腹饱闷
　　草菓　苍朮　厚朴　陈皮　半夏　甘草　乌梅【去核】
　　姜枣同煎　寒多者加干姜附子热多者只加柴胡瘴疟加槟榔
　　柴苓汤　寒热汗后或大便作泻【方出伤寒门】
　　三圣饮　治胸膈饱闷口渴热多寒少
　　苍朮　枳殻　知母【各三钱】
　　水煎服
　　四圣饮　治久疟
　　何首乌　白芷　青皮　陈皮
　　水煎空心服
　　良方四将军饮　治疟作仆厥不知人手足俱冷此虽一时救急之方用之有验
　　大附子【炮去皮一枚】诃子【四枚去核】陈皮【四枚洗净】甘草【炙四两】分作四服水一钟半姜七片枣七枚煎折一半热灌下立苏
　　方广云疟疾发作而僵仆不省人事者盖由顽痰胶固于中营衞不行故也所以中风中暑而卒倒不省人事亦由痰之所致也附子性大热走而不守本是治寒湿之药今疟僵仆而用之以其性能开散顽痰营衞流通故耳乃是刼剂不得已而用之也
　　澹寮露姜饮　胃中痰饮为疟【一方加蜜治痰作吐】
　　生姜四两捣汁露一宿空心冷服大治脾胃聚痰发为寒热　方广云生姜自然汁凡中风中暑中气干霍乱一应卒暴之疾与童便同用立可解散盖生姜能开痰童便能降火故也
　　截疟温脾饮　治脾虚痰涎上涌疟发作则吐神效白朮【五钱】生姜【五钱】
　　水煎空心服
　　生生子曰按此亦丹溪白朮丸意也彼以白朮一味久服得汗乃愈此以生姜佐之故取汗速而效亦速也以上五方皆禁方
　　王节斋治疟活套
　　柴胡　白朮【各一钱】苍朮【一钱以上三味疟疾必用之药】陈皮【七分】粉草【炙五分】干葛【一钱二分】
　　若一日一发及午前发者邪在阳分加枯黄芩茯苓半夏【各一钱】热甚头疼再加川芎软石膏【各一钱】口渴加石膏知母麦冬【各一钱】　若间日或三日发午后或夜发者邪在隂分加川芎当归酒炒芍药熟地黄酒炒知母【各一钱】酒洗红花酒炒黄栢【各四分】提起阳分可截之若间一日连发二日或日夜各发者气血俱病加
　　八物汤再加黄茋补之　若阳疟多汗用黄茋人参白朮以敛之无汗柴胡苍朮白朮黄芩干葛以发之若阴疟多汗用当归白芍熟地黄黄蓍黄栢以敛
　　之无汗柴胡苍朮川芎红花升麻以发之　若病人胃气弱饮食少或服截药伤脾胃而少食者加人参【一钱半】酒炒芍药大麦芽【各一钱】　若饮食痞闷或有食积者加神麴麦芽枳实【炒各二钱】　若痰盛加姜制半夏南星枳实【炒各一钱】黄芩黄连【各六分】　若欲截之加槟榔黄芩青皮常山【各一钱】乌梅肉【二枚】　若日久虚疟寒热不多或无寒而但微热者邪气已无只用八物汤加柴胡黄芩黄蓍陈皮以滋补气血
　　疟母
　　济生鼈甲饮子　疟久不愈脇下痞满腹中结块名曰疟母
　　草菓　鼈甲【醋炙】黄蓍　白朮　白芍　厚朴【姜制】槟榔橘红　川芎　甘草【炙】
　　各等分每服四钱水一钟姜七片枣一枚乌梅少许煎服
　　又方　治疟母
　　鼈甲【醋炙二两】三棱　莪朮　香附【俱醋炒各一两半】橘红【一两】阿魏【五两】
