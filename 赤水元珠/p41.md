<!-- { "loadSidebar": true } -->
　　右醋糊为丸梧子大姜汤下三十丸
　　疟母丸
　　青皮　桃仁　红花　神麴　麦芽　鼈甲【醋炙】三棱蓬术　海粉　香附【俱用醋煮】
　　右用神麴糊为丸梧桐子大每服五七十丸白汤下
　　十将军丸　久疟有疟母不瘥或腹疼
　　三棱【去毛土炒】蓬朮【生用】青皮【去白】橘红【各一两】草菓【去殻】常山【各二两】砂仁　槟榔　乌梅　半夏【泡各一两】
　　右先将常山草菓二味剉好酒醋各一碗入瓦器内先浸一宿后入八味药同浸至晩炭火煮干取出晒如无日色用火焙干为末酒醋各半打糊为丸如梧桐子大每服三四十丸白汤吞下日进三服忌生冷鱼腥醎酸油腻麪诸死毒物服四两或八两乃除根　凡有积聚及行瘴湿地方并宜服
　　小儿疟疾痞块
　　生地　白芍【各一钱半】陈皮　川芎　黄芩　半夏【各一钱】粉草【三分】
　　姜水煎调鼈甲末服
　　疟胀
　　秋深久疟胸中无物又无痰癖腹髙而食少俗谓疟气入腹宜苍朮汤主之
　　苍朮【四两】草头乌【一钱】杏仁【三十个】
　　右分作三服水煎一日服尽愈
　　产后疟
　　草菓饮子　产后疟疾多由污血挟寒热而作大法宜柴胡四物汤调之热多者宜服此
　　半夏【泡】赤茯苓　草菓【煨去皮】甘草【炙】陈皮　川芎白芷【各一钱二分】紫苏　良姜　青皮【各六分】干姜【二钱四分】右分作二帖姜五片枣二枚当发日空心连进三服无不愈者
　　生熟饮子　治寒多者
　　肉豆蔲　草菓仁　厚朴　半夏　陈皮　甘草大枣【去核】生姜【各二钱半】
　　右以一半以湿纸裹煨香熟和匀一半生用和匀分作二帖水煎空心一服食后一服二渣并煎午前服尽
　　彭用光治疟活套
　　如连日或间日恶寒发热头项腰背痛此太阳经二陈加柴胡羌活藁本防风　如连日或间日先寒后热或寒少热多或但热不寒目痛鼻干此阳明经二陈加葛根升麻石膏知母白芷　如连日或间日先寒后热或寒热间作脇痛口苦呕恶此少阳经二陈加柴胡黄芩青皮　如子午卯酉日发寒热呕吐舌干口燥此少阴疟二陈加当归川芎黄栢黄连柴胡如辰戌丑未日发寒热呕吐不嗜食或腹满自利此太阴疟二陈加苍朮白朮柴胡芍药　如寅申己亥日恶寒发热寒多热少或腹痛引阴器如淋状善恐此厥阴疟二陈加桂枝附子干姜柴胡升麻　三阳之疟宜汗宜吐麻黄葛根柴胡常山草菓乌梅之属三阴之疟宜下宜温宜和大柴胡汤柴胡桂姜汤
　　柴胡四物汤附子理中汤加升麻柴胡之类
　　泄痢
　　生生子曰仲景河间东垣诸公多以泄痢混同论治究其源皆本之于难经五十七难五泄中来云小肠泄大瘕泄即是肠癖脓血也故治法亦多相须但初学之士未易寻绎故予不揣庸腐芟繁入简以经文列之于前而诸贤次之以见古人着方立法之意然后发明泄痢形状而以丹溪之见折而衷之仍分泄痢为二门初不敢遽分者以其有先痢而后泄有先泄而后痢有痢不因泄有泄不因痢治有次第症有轻重也以古论不可分者为纲以今之名症者为目使后学易以辨别而难治之症亦得以备防考也
　　难经云有胃泄有脾泄有大肠泄有小肠泄有大瘕泄名曰后重
　　保命集云胃泄者饮食不化色黄【以大承气汤下之】脾泄者腹胀满泄注食即呕吐逆【建中理中汤主之】大肠泄者食已窘迫大便色白肠鸣切痛【干姜附子汤主之】小肠泄者溲而便脓血少腹痛【承气汤下之】大瘕泄者里急后重数至圊而不能便茎中痛【胃大小肠三症皆清凉饮子主之其泄自止厥阴症茎中痛加甘草以隂症里急后重加大黄】
　　滑伯仁曰瘕结也谓因有凝结而成者也里急谓腹内急迫后重谓肛门下坠惟其里急后重故数至圊而不能便茎中痛者小便亦不利也【出难经本义】
　　谢坚白曰小肠大瘕二泄今所谓痢疾也内经曰肠澼故下利赤白者灸小肠俞是也穴在第十六椎下两旁各一寸五分累验【出难经本义】
　　四明陈氏曰胃泄即飱泄也脾泄即濡泄也大肠泄即洞泄也小肠泄谓凡泄则小便先下而便血即血泄也大瘕泄即肠澼也
　　灵枢经曰肠中寒即肠鸣飱泄肠中热即出黄如麋脉要精微论曰胃脉虚则泄
　　仲景曰大肠有寒者多骛溏有热者便肠垢　下痢脉微弱数者为欲自止虽发热不死　下痢有微热而渇脉弱者亦自愈　下痢脉数而渇者合自愈设不愈必清脓血以有热故也　下痢脉数有微热汗出合自愈设脉紧为未解　下痢脉反身热汗者自愈　下痢脉沈而迟其人面少赤身有微热下痢清谷者必冒汗出而解病人必微厥所以然者其面戴阳下虚故也　下痢脉沈者下重　下痢寸口反浮数尺中自濇者必清脓　溲病若腹大而泄者脉当细微而濇反紧大而实者死　下痢脉大者为不止　下痢一日十余行脉反实者死
　　素问云泄而脉大难治　病泄脉洪大是逆也
　　灵枢云飱泄脉小者手足寒难已飱泄脉小手足温易已　腹鸣而满四肢清泄其脉大是逆也如是者不过十五日死矣　腹大胀四末清脱形泄甚是逆也如是者不及一时死矣
　　经云五虚者死脉细皮寒气少泄痢前后饮食不入此谓五虚其浆粥入胃泄注止则虚者活丹溪尝谓治数人在下则泄泻不止上则吐痰不已皆死盖气脱无所管摄故也若用参朮膏救之早者十活二三
　　病机机要云脏腑泻痢其症亦多大抵从风湿热论之是知寒少热多寒则不能久也故曰暴泄非隂久泻非阳论曰春宜缓形形动则肝木乃荣反静密则是行秋令金能制木风气内藏夏至则火盛而金去独火木旺而脾土损矣轻则飱泄身热脉洪糓不能化重则下利脓血稠粘里急后重故曰诸泄稠粘皆属于火经云溲而便脓血知气行而血止也宜大黄汤下之是为重剂黄芩芍药汤是为轻剂是实则泻其子木能自虚而脾土实矣故曰春伤于风夏必飱泄此逆四时之气人所自为也【此一节谓热泄而滞下也】
　　又有自太阴经脾受湿而为水泄虚滑微满身重不知糓味假令春宜益黄散补之夏宜泄之法云宜补宜泄宜和宜止和则芍药汤止则诃子汤久则防变为脓血是脾经传受于肾谓之贼邪故难愈也若先利而后泻谓之微邪故易安此皆脾土受湿天之所为也虽圣智不能逃口食味鼻食气从鼻而入留积于脾而为水泄也【此一节湿泄所谓泄泻也】
　　有厥阴经动下利不止其脉沈而迟手足厥逆涕唾脓血此证难治宜麻黄小续命汤汗之法云为有表邪缩于内当散之而自愈【此一节风泄所谓久泄也】
　　有暴下无声身冷自汗小便清利大便不禁气难布息脉迟呕吐急以重药温之浆水散是也【此一节寒泄所谓暴泄也】
　　故法云后重则宜下腹痛则宜和身重则除湿脉则去风血脓稠粘以重药竭之身冷自汗以毒药温之风邪内缩汗之鹜溏为利温之又云在表者汗之在里者下之在上者涌之在下者竭之身表热者内防之小便濇者分利之又曰盛者和之去者送之过者止之兵法云避其来锐击其惰归此之谓也
　　凡病泄而恶寒是太阴传少阴是土来尅水也用除湿白朮茯苓安脾白芍药桂枝黄连破血也火邪不能胜水太阴不能传少阴而反火邪上乘肺经而痢必白脓也加芍药当归之类
　　又里急后重脉大而洪实为里实痛甚者是有物结坠也宜下之若脉浮大甚不宜下
　　虽里急后重而脉沈细弱者谓寒邪在内而气散也可温养而自愈　里急后重闭者大肠经气不宣通也宜加槟榔木香宣通其气　如痢或泄而呕者胃中气不和也上焦不和治以生姜橘皮中焦不和治以当归茯苓桂下焦寒不和治以轻热药甚者重热药大便虚秘濇久不愈恐太阴少隂多传变为痢
　　太阴传少阴是为贼邪先以枳实厚朴汤以防其变若四肢懒倦小便少或不利大便走沈困饮食减宜调胃去湿白朮芍药茯苓三味水煎服以白术之甘能入胃而除脾胃之湿芍药之酸濇除胃中之湿热四肢沈困茯苓之淡泄能通水道走湿此三味泄痢须用此　如发热恶寒腹不痛加黄芩为主如未见脓而恶寒乃太阴欲传少阴也加黄连为主桂佐之如腹痛甚者加当归倍芍药如见血加黄连为主桂当归佐之　如烦躁或先便白脓后血或发热或恶寒非黄芩不止上部血也　如恶寒脉沈先血后便非地榆不能除下部血也　如恶寒脉沈或腰痛或脐下痛非黄连不除此中部血也　如便脓血相杂而脉浮大慎不可以大黄下之下之必死谓气下竭也而阳无所収凡阴阳不和惟以分阴阳药治之
　　又云暴泄非阴久泄非阳大便完糓下有热者脉疾身动声亮暴注下迫此阳也寒者脉沈而细身困鼻息微姜附汤主之身重不乐朮附汤主之　渴引饮者是热在膈上水多入则自胸膈入胃中胃本无热因不胜其水名曰水恣胃受水攻故水糓一时下此证当灸大椎三五壮立己乃督脉泻也如用药使车前子白朮茯苓之类五苓散亦可
　　又有寒泄者大腹满而泄又有鹜溏泻者是寒泄也鹜者鸭也大便如水其中有少结粪者是也如此者当用天麻附子干姜之类
　　又法云泄有虚实寒热虚则无力不及拈衣未便已泄出谓不能禁固也实则数至圊而不便俗云虚坐努责是也里急后重皆依前法进退大承气汤主之按已上述泄利寒热虚实脉证轻重治法极为详悉最当深玩
　　泄痢辨
　　丹溪云泄泻之症水糓或化或不化并无努责惟觉困倦若滞下则不然或脓或血或脓血相杂或肠垢或无糟粕或糟粕相杂虽有痛不痛之异然皆无里急后重逼迫恼人
　　泄泻门
　　生生子曰泄泻要分新久时令寒热虚实及饮食痰积数者
　　内经曰湿胜则濡泄甲乙经云气客下焦传为濡泄罗太无曰夫脾者五脏之至阴恶寒湿今寒湿之气内客于脾故不能禆助胃气腐熟水糓致清浊不分水入肠间虚莫能制故洞泄如水随气而下谓之濡泄法当除湿利小便治之以对金饮子
　　平胃散五钱五苓散二钱五分草荳麪煨五钱右分二服姜枣同煎　出济世方名对金饮子
　　王叔和曰湿多成五泄
　　生生子曰新泄泻多是湿治湿泻之法宜燥脾利水胃苓汤五苓散之类　胃中气下快心不痞气加枳殻木香　如有痰加半夏　如恶心加藿香砂仁　如肿满加桑白皮赤小豆　有热加黄芩木通滑石之类减桂　有寒加髙良姜干姜桂心之类　稍久不止者东垣升阳渗湿汤或苍朮防风汤【用风药者谓风能胜湿也】若饮食所伤以平胃散加消导之剂
　　久泄多是积刘河间云有太阴阳明二症当进退大承气汤主之【既久泄矣而又以承气汤下之者必其积滞胶固脉结实不虚非常法可效故用此推陈致新不可姑息也】
　　太阴症不能食也当先补而后泻乃进药法也先煎厚朴半两俱依本方加减水一盏半煎七分服若三两服后未已如稍加食尚有热毒加大黄二钱推过泄止住药如泄未止谓肠胃有尘垢滑粘加硝三钱令宿垢去尽则愈也
　　阳明症能食是也当先泻而后补乃退药法也先用大承气汤五钱水一盏半煎七分稍热服如泄未止去芒硝后热少退减大黄一半煎两服如热气虽已其人必腹满又减去大黄以枳实厚朴汤服三两服如腹胀满退泄亦自愈后服厚朴汤数服则已
　　仲景云下痢已瘥至其月日又复发者以其积去不尽故也当下之以大承气汤【此热积寒下也】
