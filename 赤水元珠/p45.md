<!-- { "loadSidebar": true } -->
　　治痢大便不禁其大孔开如空洞不闭者用花椒为末葱捣烂塞谷道中并服酸収澁肠之剂如御米殻诃子皮之类収之神效
　　痢疾脱肛
　　初起里急后重脱肛此为邪压大肠其气不得宣通而脱下也宜木香导滞汤内有木香槟榔调其气黄芩清上热大黄下其积滞归芍活其血而愈也
　　若用推积滞调气之后而脱肛者此为气虚宜补而升之
　　痢久气血俱虚虚中有寒滑下不収者补中加温澁之剂如真人养脏汤之类
　　有湿热在大肠因里急后重而脱肛者宜清之如保命集地榆芍药汤之类是也
　　虚坐努圊
　　东垣曰虚坐而不得大便者皆因血虚也血虚则里急加当归身　若后重逼迫而得大便者为有物而然今虚坐努圊而不得大便知其血虚也故用当归为君生血药佐之
　　痢而小便少
　　刘河间治身发热下痢赤白小水不利以益元散荡胃中积聚又泄热从小便中出也
　　丹溪治一老人年七十面白脉数独胃沈滑因饮白酒作痢下血如淡脓水腹痛小便不利里急后重以参朮为君甘草滑石槟榔木香苍朮为佐下保和丸二十五粒第二日前症俱减惟小便不利以益元散服之安
　　糟粕不实
　　痢疾已愈惟糟粕不实此肠胃虚间或有湿参苓白朮散钱氏白朮散吞樗根白皮丸或诃子皮散桃花丸之类择而用之异功散加肉荳亦好
　　久痢滑泄不固【有寒有热有虚】
　　济世方治热滑侧栢叶一钱甘草三钱御米殻蜜炒二钱久者倍之水煎服
　　仲景治寒滑不禁桃花汤主之
　　王好古曰大凡痢疾乃心腹之患老年人尤非所宜若果首尾用平和之剂决难作效必致危笃虽欲服此则已晩矣其秦艽地揄黄栢木通之类其性苦寒却难轻服　白痢当服理中汤　血痢当服胃风汤若五色杂下泄泻无常用熟乌头一两厚朴干姜甘草各等分生姜煎服　今之治痢多用驻车丸黄连阿胶丸之类其中止有黄连肥肠其性本冷若所感积轻及余痢休息不已则服取效若病稍重则非此可疗予尝用断下汤加减调治百发百中
　　易简断下汤　治下痢无问新旧赤白老幼
　　白朮【一钱】茯苓【一钱】甘草【五分】草菓【一枚连皮用】御米殻【十四枚去筋膜醋炒】
　　生姜七片枣子乌梅各七个水煎服
　　赤痢加黒豆二粒　白痢加干姜五分　又云御米殻治痢如神但性紧濇多令人呕逆既以醋制加以乌梅不致为害然呕吐则不可服　又云大率痢疾古方谓滞下多因肠胃素有积滞而成此疾始得之时不可遽止先以巴豆感应丸十余粒白梅汤下令大便微痢仍以煎药服之无不应手作效若脾素弱用橘红豆粟殻各等分煮麪糊为丸桐子大每服五十丸乌梅汤下兼治泄泻暴下不止一服即愈更令药力相倍为佳如觉恶心却以理中汤四物汤加豆木香辈调其胃气仍以二陈汤水煮木香膏等定其呕逆
　　又方治冷痢肠滑频并治泄泻服之神效
　　白朮【炒三两】干姜【炒】甘草【炙各一两半】木香　粟殻【蜜炙】诃子【去核各一两】肉菓【生十枚】
　　右为末糊丸梧子大每服五十丸米汤下
　　钱氏白朮散　治气血俱虚神气衰弱或泻或痢脾虚口渴恶心等症【方在泄泻】
　　又方　治白痢久不效乃寒滑症也治当温澁
　　酸石榴皮【半个】草菓【一个】陈皮【三个】乌梅【一个】甘草【一寸】干姜【一钱】水煎食前服
　　遇仙立效散　治诸恶痢或赤或白或浓淡相杂里急后重脐腹结痛或下五色或如鱼脑日夜无度或禁不食不问大人小儿虚弱老人产妇并宜服之御米殻【去蒂盐水炒】当归【各二两】甘草　地榆　赤芍　酸石榴皮【各一两】
　　右每服一两水煎食前服忌生冷油腻
　　神效参香散　治大人小儿脏气虚怯冷热不调积而成痢或鲜血或豆汁或如鱼脑或下紫黒瘀血或赤白相杂里急后重日夜无度不问新久并治
　　白扁豆　人参　木香【各一两】茯苓　肉菓【煨各四两】橘红御米殻【去蒂各十二两】
　　右为末每服三钱米饮下
　　水煮木香丸　治一切下痢赤白脓血相杂里急后重御米殻【去穰二两一钱】青皮【去白二两四钱】甘草【炙三两】当归　诃子肉　木香【不见火各六两】
　　右为末炼蜜为丸如弹子大每服一丸水一钟煎化至六七分空心食前服
　　真人养脏汤　治大人小儿冷热不调下痢赤白脓血或如鱼脑髓里急后重脐腹疼痛或脱肛坠下酒毒便血并治
　　御米殻【去蔕蜜炒三两六钱】人参　当归【各六钱】肉桂【八钱】诃子【去核一两二钱】木香【不见火二两四钱】肉菓【麪煨五钱】白术【炒六钱】白芍【一两六钱】甘草【一两八钱】
　　右每服五六钱水煎食前服脏寒者加大附子
　　固肠汤【三因方】治冷热不调下痢赤白
　　御米殻【去蔕醋炙三两】白芍【一两】当归　甘草【各一两】陈皮　诃子　白姜【炮各五钱】人参　木香【各三钱】
　　右每服五六钱水煎七分食前服
　　荳固肠汤　治脾胃虚弱脏腑频滑下痢赤白木香　赤石脂　干姜　砂仁　厚朴【制】肉菓【煨】各三两为末麪糊为丸梧桐子大每服五十丸米饮食前服
　　白朮安胃散【东垣】治一切泻痢脓血相杂里急后重日夜无度又治男子小肠气痛妇人脐虚冷并产后儿枕块痛亦治产后虚弱寒热不止
　　白茯苓　白朮　车前子【各一两】五味子　乌梅【各五钱】御米殻【蜜炙二两】
　　右每服一两水煎服
　　仲景桃花汤　治下便脓血不止
　　赤石脂　干姜　粳米
　　水煎服
　　异功散　治久痢脾胃虚弱
　　四君子汤各一钱加陈皮二钱
　　水二钟煎八分加姜枣食前服
　　休息痢
　　休息痢者愈后数日又复痢下时作时止积年累月不肯断根者是也此因始得之时不曽推下就以调理之剂因循而致也又或用兜澁药太早以致邪不尽去緜延于肠胃之间而作者或痢愈之后而肠胃虚弱复为饮食所伤而作者当看轻重调理或热或寒或消导或再推下然后以异功散等补剂加収澁之药
　　张文仲治痢久下经时不愈者此名休息痢取虎骨炙焦为末日服三次每服二钱
　　缩砂散　止休息痢
　　砂仁【炒】为末空心米饮下一钱
　　木香饮　治隔年痢不止并治血痢尤佳
　　木香　黄连【各五钱二味同炒】
　　右为末入麝香少许每服二钱米饮下
　　芎粟散　治噤口红白久不愈者
　　川芎　婴粟殻【去蔕膜各一两】
　　为末空心蜜汤调下八分
　　虫痢
　　济世方治似痢非痢挟热者苦楝根皮【去粗皮晒干】为末糯米饮为丸米饮下
　　疟痢
　　疟未已因食生冷痢作
　　人参　白朮　茯苓　陈皮　半夏　甘草　生姜草菓　乌梅【用盐少许淹少时以厚纸裹水湿煨热】
　　水煎未发前服
　　痢未愈继之以疟十味六和汤
　　藿香　厚朴　赤茯苓　人参　木瓜　香茹　扁豆　杏仁　甘草　砂仁
　　丹溪治痢活套
　　丹溪曰下痢初得之时元气未虚必推荡之此通因通用之法稍久气虚则不可下壮实初病宜下虚弱衰老久病宜升之　其或下积腹痛后重小水短此为里症宜和中疎气用炒枳殻制厚朴芍药陈皮滑石甘草　其或在下则纒住在上则呕食此为毒积未化胃气未平寒则温之热则清之虚则用参朮补之毒解积下饮食自进　其或身倦自觉气少恶食此为挟虚证宜加白朮当归身尾甚者加人参又十分重者止用此一条加陈皮补之虚回而痢自止　其或气行积少但虚坐努责此为无血症倍用当归身尾却以生芍药生地桃仁佐之陈皮和之血生自安其或纒坠减退十之七八秽积已尽糟粕未实当
　　炒芍药炒白朮炙甘草陈皮茯苓煎汤下固肠丸三十粒然固肠丸性燥恐尚有滞气未尽行者但当单饮此汤固肠丸未可遽用盖固肠丸有去湿实肠之功　其或痢后糟粕未实或粥食积多或饥甚方食腹中作痛切不可惊恐当以陈皮白朮各半煎服和之而安　其或久痢后体虚气弱滑下不止又当以药澁之可用诃子皮肉豆蔲白矾半夏甚者牡蛎可择用之然须用陈皮为佐恐太澁亦能作痛又甚者灸天枢气海　右前方用厚朴专泻凝滞之气然厚朴性太温而散气久服大能虚人滞气稍行则去之余滞未尽则用炒枳殻陈皮然枳殻亦能耗气比之厚朴稍缓比陈皮稍重滞气稍退亦当去之只用陈皮以和众药然陈皮去白有补泻之功若为参朮之佐亦纯作补药用　凡痢疾腹痛必以白芍甘草为君当归白朮为臣恶寒者加桂恶热者加黄栢逹者更能防以岁气时令用药则万举万全岂在乎执方而已哉
　　禁方
　　乳香止痛散　治下痢赤白疼痛不已
　　御米殻【去穰蜜炒五钱】橘红【五钱】炙甘草【五钱】乳香【二钱另为末】没药【二钱另为末】
　　水煎去渣入乳没食前服如白痢热服红痢冷服如痢不止加青皮四钱
　　治男妇老幼赤白痢
　　红花　胡椒
　　等分为末红枣煮肉捣为丸如梧桐子大白麪为衣　赤痢甘草汤下三十一丸　白痢姜汤下先通为度次早空心再服三十丸不拘红白俱以滚水下即愈
　　不治症及危症
　　下如鱼脑者半生半死下如尘腐色死下如屋漏水者死下如竹筒注者不治下痢纯血身热而脉洪数者死
　　王节斋治例
　　痢乃是湿热食积三者别赤白青黄黒五色以属五脏白者湿热伤气分赤者湿热伤血分赤白相杂气血俱伤黄者食积治法泻肠胃之湿热开郁结之气消化积滞通因通用其初只是下之下症未愈随症调理稍久者不可下胃虚故也痢多属热亦有虚与寒者虚者宜补寒者宜温年老及虚弱人不宜下
　　主方
　　黄芩【炒二钱五分】黄连【炒一钱五分】白芍【炒二　已上三味痢钱　　疾必用之药】木香　枳殻【炒一钱五分】槟榔【三分】甘草【炙三分】
