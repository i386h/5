<!-- { "loadSidebar": true } -->
　　大全竹茹汤
　　方见便血条
　　黄茋建中汤　辰砂妙香散
　　小便血【尿血不痛痛者乃血淋也当与淋门参治】
　　经云胞移热于膀胱则癃溺血
　　仲景曰热在下焦则尿血亦令淋閟不通
　　珠经云小便出血是心伏热在于小肠宜镜面竹自然汁加生蜜一匙服之或以八正散加麦门冬葱煎服如小便澁痛以海金沙细末调治之
　　纲目云胞络絶则溲血故经曰悲哀太甚则胞络絶胞络絶则阳气内动发则心下崩数溲血也
　　凡咳而溲血脱形其脉小劲是逆也
　　凡淋不可发汗汗之必便血便血不止用柿一个烧存性为末米饮调下
　　统防云属热属血虚有因心肾气结所致或忧劳房室过度此得之虚寒不可専以血为热而淖二者皆致溺血热用小蓟汤四物汤煎服效虚用四物汤调牛膝膏火动荣血妄行者再加黄栢知母虚寒者十全大补汤加炒蒲黄
　　滑伯仁曰小便血足太阳随经入膀胱也【与小肠血同】
　　附方
　　治房室劳伤小便出血
　　山药【一两】鹿角【五钱】髪灰【二钱】
　　为末苎根捣汁打糊为丸梧子大每服五十丸空心食前白汤吞下
　　治大小便出血不止
　　刘寄奴为末茶清调服立止
　　治尿后有干血
　　干柿饼三枚烧灰陈米汤调服
　　罗太无髪灰散　治小便尿血
　　髪灰【本草云髪灰能消瘀血通闗格利水道破痈疽血衂丹溪云髪补阴甚捷】
　　右一味每用一二钱以米醋二合汤少许服井花水调亦可
　　一法茅草根车前子煎汤调下尤妙兼治肺疽心衂内崩吐血一两口或舌上出血如针孔若鼻衂吹内立已
　　葛氏方　治小便出血
　　当归【四两】酒【三升】　煎一升顿服
　　肘后方　治尿血
　　苎麻根十根水五升煎取二升一服效
　　外台秘要　治尿血
　　车前草汁五合空心服　茅草根汁亦妙　或加酒少许冲服
　　小蓟饮子　治下焦结热尿血成淋
　　生地【四两】小蓟根　滑石　通草　山栀仁　当归【酒洗】淡竹叶　藕节　蒲黄【炒】甘草【各五钱】
　　右每服一两水煎空心服
　　丹溪云尿血有实热者可用当归承气汤后以四物汤加山栀【当归承气汤即调胃承气汤加当归是也】
　　又方　治溺血属热
　　山栀【炒】　水煎服
　　或用小蓟琥珀　血虚者四物汤加牛膝膏
　　又方　治血淋
　　木通　甘草梢　瞿麦　山栀　水煎服
　　济生鹿角胶丸　治房室劳伤小便尿血
　　鹿角胶【五钱】没药【另研】油头髪灰【各三钱】
　　右为末用茅根汤打糊为丸如梧桐子大每五十丸盐汤送下
　　王屑膏　治气虚尿血并五淋砂石疼痛不可忍黄茋　人参【各等分】
　　为末用大萝卜切一指厚三四片蜜淹少时蘸蜜炙干复蘸复炙尽蜜二两为度勿令焦至熟蘸黄茋人参末吃不时仍以盐汤送下
　　又方　治老人小儿尿血不止
　　川升麻一两半作一帖水煎服妙
　　又方　治虚而尿血
　　阿胶三两炙捣为末酒二升和温服
　　当归散　治妇人小便出血或时尿血
　　当归　羚羊角　赤芍药【各五钱】生地黄【一两】大蓟叶【七钱半】
　　分作三帖水煎食前服
　　六味地黄丸　治老人尿血及阴虚尿血
　　胡散　治尿血作痛
　　胡索【一两】朴硝【三分】
　　水煎服
　　五棓汤　治尿血不止
　　五棓子煎汤露一宿次早取上面清者温服
　　龙骨散　治尿血
　　龙骨末【一钱五分】
　　水调服日三服瘥【此二方皆收澁之剂】
　　治溺血血淋方
　　小蓟根　琥珀
　　二味为末水煎服葢二味能治下焦热结
　　琥珀散　治五淋澁痛小便脓血
　　琥珀　海金沙　没药　蒲黄【各一两】
　　为极细末每服三钱食前煎萱草汤调下
　　治血淋及小便闭方
　　杜牛膝根【二两】朴硝【一两】
　　用雪水二碗煎牛膝至一碗去渣入朴硝搅匀空心服
　　治小便出血茎痛不可忍
　　淡豆防【一撮】
　　煎汤温服之甚效
　　治血淋方
　　牛膝【一两】黄栢　知母　泽泻【各一两】麦门冬　天门冬山栀仁【各一两半】生地黄【二两】
　　为末粥糊丸如梧桐子大每空心白汤吞下八九十丸
　　又方　治同上
　　人参　白术　川归　熟地　川芎　山查　茯苓【各八分】黄茋【七分】升麻【三分】
　　水煎服
　　又方　治同上
　　牡丹皮　当归　生地　山栀子　白芍　甘草梢滑石　泽泻　白茯苓　木通
　　各等分每服五七钱加生姜皮二分灯心一分水煎食前服
　　下血
　　素问云结阴者便血一升再结二升三结三升骆龙吉云结阴之病阴气内结不得外行血无所禀渗入肠间故便血也其脉虚澁因血结不行故下
　　本事方云如下清血色鲜者肠风也血浊而色黯者脏毒也肛门射血如线者虫痔也
　　仲景云下血先便后血者此逺血也黄土汤主之先血后便者此近血也赤小豆当归散主之
　　洁古云　治血下防风为上使黄连为中使地榆为下使　若血瘀色紫者陈血也加熟地黄　若血鲜色红者新血也加生地黄　若寒热者加柴胡　若肌热者加地骨皮　若脉洪实痛甚者加酒浸大黄
　　生生子曰便血有湿有热有虚有寒有食积有酒积有风入大肠治之之法切不可纯以寒凉损坏脾胃脾虚尤不能约束其血也故丹溪戒人凡用血药不可单行单止不可纯用寒凉必于寒凉中加辛味为佐乆不愈者复用温药必兼升举药中加酒炒酒煮凉药如酒煮黄连之类
　　丹溪曰肠风独在胃与大肠出治用黄芩秦芁槐角升麻青黛　定肠风痛用苍术滑石当归生地黄芩甘草　下血属虚者当温散之四物汤加干姜升麻便血过多者四物汤加猬皮　有热者四物汤加山栀升麻秦芁阿胶　有兼风者苍术秦芁芍药香附胃清血非蓝实不除
　　珠经云大便下血曰肠风切勿止澁究其本末症状先清其表后攻其里其血自止如脉洪大又当以四物合解毒汤调理
　　热则流通虚则下溜故便血属热属虚亦有风伤肝而下陷及湿盛而伤血者　热而下血或清或浊宜四物汤加黄芩山栀炒槐花秦芁胶珠虚者四物加干姜升麻凉药随虚实加减　风伤胃独下清血者宜四物汤加防风升麻荆芥柴胡升提之　湿入肠胃下如豆汁色者宜四物加苍术白术黄连黄栢地榆槐花　阴虚下血无热者十全大补汤加止血之剂
　　统防云便血或清或浊或鲜或黒或在便前或在便后或与泄物并下此由内外有所感伤凝停在胃随气下通亦是妄行之意便血清者属荣虚有热浊属热与湿色鲜者属火黒者火极先血后粪为近先粪后血为逺与泄物并下者属有积在内或络脉伤也并宜分治又当别其色而分寒热也色鲜多因肠胃蕴热必是饮酒过多辛热煿炙之故也宜连蒲散或黄连阿胶汤色瘀或因寒邪凝滞血逐冷气入客肠胃宜理中汤加胶珠炒黒香附其应甚捷大抵下血后必以胃药收功胃气囘血自循其经络矣
　　伏暑纯下鲜血黄连香薷饮治之
　　方见伤暑门
　　风热流入大肠经下血不止败毒散治之
　　方见伤风门
　　风湿乗虚入于肠胃下清血或下瘀血
　　胃风汤治之
　　滑伯仁曰大便前后下血便前由手阳明随经下行渗入大肠于广肠而下也便后由足阳明随经入胃淫溢而下者也古人谓近血逺血者是也又有所谓肠风脏毒者肠风则足阳明积热乆而为风风以动之也脏毒则足太阴积热乆而生湿从而下流也风则阳受之湿则阴受之
　　和中去湿之剂
　　东垣升麻补胃汤　治宿有肠血症因五月大热吃杏肠癖下血逺三四尺散漫如筛腰沈沈然腹中不痛血色紫黒病名湿毒肠澼是阳明少阳经血症升麻　柴胡　防风【各一钱半】羌活【一钱】当归身　葛根【各三分】独活　白芍　生地　丹皮　熟地　甘草【炙各五分】黄茋【一钱】肉桂【少许】
　　水煎食前服
　　和中益胃汤　治太阴阳明腹痛大便常溏泄设不泄即秘结在后为湿热毒下鲜红血腹中微痛脇下急缩脉缓而洪中指下得之按之空虚
　　熟地【三钱】归身【酒洗】甘草【炙】益智【各三分】升麻　柴胡【各五分】苏木【一分】藁本【二分】
　　水煎食前服
　　升阳除湿和血汤　治肠澼下血另作一派其血出有力而逺射四散如筛下春二月中旬日下二行腹中大作痛乃阳明气冲热毒所作也当升阳去湿热和血脉不两服而愈
　　生地　丹皮　甘草【生炙各五分】白芍【一钱半】熟地　黄茋【各一钱】升麻【七分】归身　苍术　秦芁【各三分】肉桂　陈皮【各二分】
　　水煎食前服
　　当归和血散　治肠澼下血湿毒下血
　　槐花　青皮　荆芥　熟地　白术【各六分】当归　升麻【各一钱】川芎【四分】
　　为末食前米饮调下
　　椿皮丸【本事方】
　　臭椿皮【十四两】苍术　枳殻【各二两】
　　为末醋糊丸梧子大空心食前米饮下三四十丸
　　玉屑丸　治肠风泻血乆不止者
　　槐根白皮【去粗皮】苦楝根【去皮各三两】椿根白皮【四两三味于九月后二月前采阴干】天南星　半夏【各五钱并生用】葳灵仙【一两】寒食面【三两】右末滴水丸梧子大每服三十丸以水一钟煎沸下丸子煮令浮以匙抄起温温送下不要嚼空心食前服有人下血几盈盆顿尔疲萎诸药不效许学士以此治之良愈
　　槐花饮　治肠风有湿胀满下血
　　苍术　厚朴　陈皮　当归　枳殻【各一两】槐花【二两】甘草　乌梅【各五钱】
　　每服一两水煎空心服
　　治下血方
　　椿根白皮【去粗皮】枯白矾【一两】甘草　滑石【等分】血竭【五钱】人参【三钱】黄连【二钱】
　　共为末米饮下
　　治寒之剂
　　乌荆丸　治肠风
　　川乌头【一两泡去皮尖】荆芥穂【二两】
　　为末醋丸桐子大每服二十丸酒送下白汤亦可下病发时日进三服不发时日进一服
　　黄土汤　治先便后血名逺血
　　粉草　熟地　白术　附子【炮】阿胶　黄芩【已上各三两】灶中土【半升】
　　右七味以水八升煮取三升分作三服
　　赤豆当归散　治先血后便名近血
　　赤小豆【五两浸令芽出晒干】当归【一两】
　　为末白汤调下二钱日三服　梅师云治热毒下血或因食热物发动以赤小豆杵末水调下方寸
　　又方　治肠风
　　赤小豆【炒黒】
　　为末每服二钱米饮调下由此观之赤小豆寒热皆能治也
　　益智和中汤　治肠澼下血红或深紫黒色腹中疼腹皮恶寒右三部脉中指下得之俱按之无力闗脉甚肌表阳明分凉腹皮热而喜热物熨之内寒明矣
　　升麻　甘草【炙】归身　黄茋【各一钱】葛根　益智　半夏　丹皮　柴胡　白芍【钱半】桂枝　肉桂　干姜【少许】水煎食后服
