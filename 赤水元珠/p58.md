<!-- { "loadSidebar": true } -->
　　制白铅法　照前用梅汤洗下少加矾搅澄去水如此五七次用干菉荳粉置碗内按实中做一圆池倾铅池内渗干取出如未白仍以梅汤搅澄去水荳粉渗干以白为度晒极干研细银器收贮早晩单服或配药或乳膏丸服此药不作燥热安神益气功难尽述
　　制灵铅法　将所取红铅量多少以烧酒洗下如红铅一碗烧酒二碗搅百转澄清去酒再用酒一碗仍搅澄去酒再用清水搅澄去酒味磁盘晒干其铅如牛黄色不泄元气配金乳粉为丸每五更酒下五分自觉身体轻徤精神倍常阳事兴壮丹书云先补气后补血补得丹田温温热上至顶门泥丸宫下至脚底涌泉穴一身四大俱补完致使精神无漏泄正此之谓也○凡女子首经为金铅二为红铅三则后天红铅矣○已上诸品皆能益补真气真气既足更求伏气之法长生之道在是矣
　　制真土法　秋分后取山东地方人粪在野地上拣择方圆成颗粒者稀片不用晒干木槌打碎火烧存性入缸中河水煎滚冲泡搅之待冷以布滤去黒查将汁露天熬干连锅煆紫色烟尽退火取起研末再用秋露水淋煎干铲出入阳城罐内鉄灯盏盖口盐泥封固大火打一炷香取出研末仍用露水纸淋煎干打三炷香如此九次或七次五次取出其土形如氷雪气味香羙听配药用此药能擒制真铅归我黄舍补食之妙药也【山东人多食黍稷故用之】
　　寳珠丹　催经极妙
　　当门子【一粒】樟脑【五分】紫梢花【去梗】丁香　大力子　急性子【各一钱】斑猫【一对去翅足】红娘子【一对去翅足】
　　右共为细末每服半分无灰酒送下不降再服催之梅落即止
　　炼乳膏法　取头生男一二日内小儿未食者挤下银锅炼成膏不可火大恐乳焦则力减或慢火焙干或晒干为粉　即蟠桃乳
　　制金乳粉法　取头生羙鼎乳须婴儿有神气年在三七内者挤下乳对同露水搅百转露一夜水乳自分去水磁盘晒干渐积听用
　　取乳酥法　取乳仝上每乳一碗入秋石半分搅匀饭上蒸熟取出冷定面上结如腐皮者是酥挑出晒干酥下乳晒干亦可对酒服
　　又取乳粉法　将乳于磁盘内晒干为粉配药或单服皆妙
　　取碧玉僊桃法　即初生婴儿口中血毬也收生之际预以绵裹食指甘草汤蘸湿俟儿头出牝户速于口中取出如杏核大红似硃砂者是也一名混元丹一名万年粮若待落地即吞下矣全在收生婆手快方可取得以乳膏为粉裹之沉香盒收贮盒底内盛硃汞浮仙桃汞上盖宻悬吊井中一夜以觧胎火次早煎乳陈黄精酒吞一枚避风将养觉燥热用乳解之此乃父母姤精元始之气能补人真一之精消除沉痼宿疾功效难尽配方具后
　　取交梨火枣法　婴儿脐带内有米大珠十余颗是也取出入沉香盒内照前去胎火配合丸药功效亚于仙桃或仝首经用之殊妙
　　取后天月月一枝花　此药虽是后天渣滓然亦精气所结服之亦可壮阳却疾择年三七以内羙鼎身无疾苦经事调匀者槖籥接下视中有成粒如枸杞子様者急以真土为衣银器收贮乳酒送下或配后混元毬霜丸服或配混元丹服又妙每月服二三粒亦可使人精神无败久服可以生子诗曰月月一枝花隂山是我家有人认得我还精大补他
　　隂炼秋石法　置缸三四口于静处每缸贮龙虎二水五分加井水五分明矾二两白术二两松栢叶各二两栁棍五根一扎顺搅千余转盖定待澄清倾去清水又满加井水以绢滤去渣又搅又澄又倾如此十余次直候水香为止去水尽米筛内铺薄纸倾浑龙虎水于纸上日干如粉之白为上用磁罐收贮此药専治咳嗽痰火虚弱症聴后配用
　　阳炼秋石法　砌灶二口于露天安大锅一口次小锅一口洗去锈以前所积二水每入五杓于大锅文火煎之撇去油沫尽起置小锅中如此煎完就于小釜内文火慢煎鉄铲不住手铲之勿使生底候成黒膏子以小缸一口合之周围盐泥封固留一孔看水气尽有青气金星飞出急以泥塞之湿布盖缸底以水润之文火烧至釜底紫色为度冷定去封口泥尽将升上缸的已汞或红黒白各色各收取候用将黒膏另入釜内煅烟尽通红冷定研细下滚水泡之或露水雪水尤妙筛铺薄纸滤去黒不用看淋下水清碧以磁盘煎出净石如略黄色仍前煎干淋过直候清同井水方以磁盘文火渐煎干少干日干其色白如雪即阳炼龙虎石也或入药服或代盐入肉蔬中食之滋补甚大久又服之阳精坚固肌体润泽
　　又阳炼法　先用盐泥羊毛固济阳城罐十余个隂干聴用将二水桑柴煎成黒粉入罐内鉄盏盖口鉄线扎紧盐泥固缝三钉支起百眼炉从文至武打火三炷香盏内频以水激之香尽退火冷定取开升盏上者另收聴后打黄芽罐内石取出研末滚水淋过银锅煎干如此九次入磁罐蜡封口坠井中三日出火毒每日空心白滚汤下三五分此石乃人身五脏之精以法炼成大能生肾中之隂水壮丹田之元气实人元之丹药也书云九熬九炼大还丹人得饵之寿延长正此谓也
　　秋石氷片法　将前淋出极清的水不拘多少入大白磁罐盖口紧宻于冬至后极寒天埋露天地中冻七日取出倾水于另器取水晒干银器收贮空心服之其味甜淡大能消痰降火补气生津
　　炼伏火黄芽法　以前所冻龙虎石秋露水淋过打火九次形同白玉方入阳城罐内明炉武火化成清汁将前所取已汞防之以白防白以红红以黒防黒待汁清取出成一饼其色难定或红或白或黒或紫丹书云其白容易得一黒最难求所以外备五色内滋五脏乃养生之妙药也
　　取秋石水花法　凡磁盘煎龙虎水时看煎至六分时候飞起圎泡急用银匙挑起白绵纸晒干银器收贮此水花乃先天轻清之药服之令人肌肤光莹身体轻徤
　　炼黄芽法　取小白磁罐口如钱大者以猪毛泥固济隂干入前所取已汞五钱或一两用白碟底打成圆钱坐口上鉄线扎紧盐泥封固火炙干三钉支起二指高百眼炉先文火次略武打三炷香盖上以水激之香尽取出其芽升在盖上金色一饼取下此乃龙虎初之气名曰金花又号黄芽服之令人五脏生精元神壮实功效弥大
　　炼白雪法　照前取黄芽法一様封固打火黄芽乃初阳之气易飞易走宜火小火小则色变轻黄白雪乃二阳之气火宜略大其色变白此火候之妙造化自然非人力所能为也火足取出成饼如白玉之状此龙虎至英之气名曰玉英又号白雪服之补三田助五脏蠲病除痰补益非小
　　晒甜秋石法　择僻处筑一台高三尺五寸上置缸五口按五行积龙虎水五满缸于三伏天晒露遇雨盖之晒至半缸并作三缸以按三才仍晒至三中之一并一缸以象太极又晒至二三斗方入不见水新砖十二块以合十二时夜浸日晒水尽为度先扫净隂静空房一间喷水湿地竹片铺地侧竪砖于竹片上上用筐盖待生白霜鹅毛扫下贮银器内又生又扫尽而止此石不经水火不泄元气又受日月精华较之火煆功效尤大
　　取秋石氷法　腊月极寒天将雪水淋清龙虎石茶碗各盛半碗置露天中次早水面氷结以小刀贴碗轻划挑出大磁盘内日干此氷花侵晨噙化少许极能生津化痰功效甚速余水以银锅煎干原是秋石
　　制混元毬甜石法　照前晒甜秋石法一様待干至大半缸投混元毬十数个于内宻盖之待至来年伏天取出毬来日中曝晒伏尽剖开毬内取雪玉英其味甘羙大能补心血化痰涎缸底生结如氷者取出晒干功力亦与毬内者同毬研末犹可入补药
　　取秋石精英法　择童男十六童女十四嵗调养于冬至日积起九九日止桑柴火煎成黒膏子入磁罐封口待夏至日取出晒干研细以秋天荷叶五谷上露水拌浸铺大磁盘内晒干勿动夜露日收隂室其药自生出盘边上其色红黄其味如水取下再加露水拌晒直至不生方止所取精英再以秋露拌晒复使生出色淡味甜为佳尽则止以首经乳汁拌湿入洁浄磁盘内日晒夜露盘上架水晶珠五枚以吸日月精华每日加头生男乳女子首经一次晒至八月十六日止收贮聴用名曰水中金实养生最上一乗之神品也
　　取秋露水法　八月朔起至二十三日止每日天未明时以极净布拭五谷荷叶上露水揑出新缸中或新坛内宻封久窨不败
　　取雪水法　取十二月入腊后雪贮新缸中或新坛内宻封可留五六年不败
　　三妙丹
　　乳酥　红铅　秋石
　　各等分为丸空心每服三分所谓乳补气铅补血石补精精气充足何病之有
　　三元丹
　　金铅【一鼎】仙桃【一枚】乳粉【二钱五分】
　　为丸空心服之久服可为人仙
　　五精丸
　　隂炼石　阳炼石　乳粉　红铅　仙桃　混元毬霜
　　共为丸芥子大真土为衣空心乳酒下三分
　　补真膏
　　黄精　山药　懐地黄　熟地黄　天冬　麦冬莲肉　巨胜子　栢子仁　松子仁　何首乌　人参　茯苓　丝子　杜仲【各一钱】肉苁蓉【五钱】五味子【三钱】黄栢【三两盐酒童便各制一半】白术【四两】当归【三两】甘草　陈皮砂仁　知母　白芍　川芎　鹿茸　小茴　苍术【各五钱】
　　已上各制净入银坛中封口露水熬出浓汁绵滤去渣丹入银坛封固慢火熬成膏聴用
　　紫虚延龄丹
　　碧玉仙桃【男女各三枚】交梨火枣【男女各三十六枚】秋石精英【一两四钱】补真膏【四两】
　　右择天徳合月徳续世益后福生黄道吉日炼蜜和丸捣三百杵丸如梧子大每空心面东服九丸沉香黄精煎酒对乳下　此药能却寒暑填精髓有返老还童之功发白转黒之騐服之久久功交自见一七痊宿患三七精神强七七功难比量
　　凡红铅秋石仙桃诸品皆可配滋补药中同故止録此数方以为式耳
　　辩钟乳石
　　钟乳石本草云甘温无毒主治欬逆上气明目益精安五脏通百节利九窍益气补虚损疗脚弱疼冷下焦伤竭强隂久服延年益寿好顔色不老令人有子治泄精寒嗽壮元气益阳事通声补五劳七伤补髓治消渇引饮
　　生生子曰按钟乳石本天地冲和之气融结而成故服食之可以壮元阳而疗百病也栁子厚博洽人也目击当时服食者之有功姑载入文集以广其传朱丹溪乃谓金石之药不可过服以讥子厚之多事斯犹不识钟乳之妙大非众石比伦众石体质坚顽必假火煅炼始乃可服由久经火炼则石之性从火而化为燥烈者矣夫钟乳之为物服食不必煅炼入腹便化即从营卫之气流行而至各脏縁以气补气故无凝滞以不经火亦无燥烈此古圣所以命名为钟乳也盖钟者聚也云乳者亦非独谓其形象乳极言其补养之功用气味象乳也丹溪不惟不识水炼之法玩其辞犹不识钟乳乃冲和之气融结而成悉以石类慓悍气偏目之殆亦智者千虑一失也据本草所载明目益精安五脏补虚损久服延年益寿等语岂神农伊尹之神圣其所慎反不逮丹溪哉此亦可槩见矣余厯騐有功故特表出以为养生补益之一助云
　　炼钟乳法　取上好洁白有蝉翼纹钟乳石打碎入金银罐中内着水浸高二指重汤煮五七日夜干则添水七日足再换清水煮一日则其性皆纯矣取出研极细末玉槌着水研之极其光腻防于舌上即化无半毫渣滓之声可为眼药为度工夫全在细上以磁罐收贮聴用
　　钟乳丸　治丈夫衰老阳絶肢冷气乏减食腰痛脚痹久服延年益寿全神驻顔
　　钟乳粉【三两】　丝子【水淘净酒浸三日焙干】石斛【去根各一两】呉茱茰【汤泡七次五钱】
