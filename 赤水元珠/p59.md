<!-- { "loadSidebar": true } -->
　　为末炼蜜和丸梧桐子大每服七丸空心温酒或米汤下一日二服服讫忌食参术及一切臭败之物初服七日不可犯房失庶药有功七日外聴行
　　钟乳煎　治同上
　　钟乳粉【三两】
　　以夹绢袋盛之牛乳一大碗煎减三之一取乳饮之一日一服次日用酒将袋淋净再入牛乳照前煎服一袋可煎三十度则力尽再换其用过者和面喂乌骨雌鸡使其生蛋食之有益
　　五子全鹿丸　补五脏养精神填骨髓壮元阳徤筋骨多生育延年益寿功效非常
　　金樱子【去核】枸杞子【酒洗去蒂】丝子【制如前】黄栢【去粗皮各五觔】白茯苓【去皮】牛膝【去芦】杜仲【去粗皮姜汁炒各二斤】车前子【洗净一斤】五味子【酒洗一斤半】
　　右俱粗末用角鹿一只取血拌药晒干其角煎胶肉与五脏煮极烂将药末拌匀捣成饼焙干骨用油炙酥皮煮成胶将前饼复磨为细末用鹿角胶及鹿皮胶加酒拌匀再加炼蜜为丸梧桐子大每空心及下午食前淡盐汤送下七八十丸寒月酒
　　下
　　紫石英散　抱朴子云紫石英久服成仙本草云壮神气此方治虚怯惊悸饮食不进成痨者服之有竒功紫石英五两打成粗米粒以水一斗煎取三升澄
　　清去渣将汁作粥食之服尽再煎五料见功久服能驻顔住世
　　隂症隂毒下元虚冷元气将絶及阳痿不起诸虚弱者服此可回阳复命
　　硫黄【一两】青盐【二钱】
　　仝为细末用蒸饼为丸菉荳大每服五丸或十丸空心酒下即以食压之神效
　　驻顔小还丹　诸虚百损男子妇人久服返老还童功效殊常真仙品也
　　鹿角霜【八两】龟板霜【八两】虎胫骨【好酒炙六两】天门冬【酒洗去心】熟地黄【各四两】人参【去芦二两】松子仁【二两】栢子仁【二两】紫河车一具【焙干】
　　鹿角胶龟板胶各四两酒化开仝前药为丸梧桐子大每空心秋石汤送下五六七十丸
　　按此方用龟鹿虎者以其多寿也能壮人之筋骨用天冬地黄人参者法象三才以补人之精髓用紫河车以补人之元神松栢耐嵗寒皆足以养神气非泛常草木可比故有驻顔延筭之功素有火者加雄猪胆汁五枚炼熟入之以寓降火之意








　　赤水元珠卷十
<子部,医家类,赤水元珠>
　　钦定四库全书
　　赤水元珠卷十一
　　明　孙一奎　撰
　　郁证门
　　郁脉多沈伏郁在上则见于寸郁在中则见于闗郁在下则见于尺左右皆然○郁脉或促或结或澁滑伯仁云气血食积痰饮一有留滞于其间则脉必因之而止澁矣但当求其有神所谓神者胃气也夫郁者结滞而不通畅之谓当升而不得升当降而不得降当变化而不得变化所以为郁气血冲和百病不生一有怫郁诸病生焉丹溪云病之属郁者十常八九但病有因别脏所乗而为郁者有不因别脏所乗而本气自郁者此五郁也又有气郁血郁痰郁食郁火郁湿郁六者此六郁也苍术香附子川芎总解诸郁故制越鞠丸通治之随证加入诸药按苍术气味雄壮辛烈开发水谷之气乃足阳明太阴之药香附子下气最速乃阴血中快气之药一升一降足以解散其郁川芎直达三焦俾生发之气上行头目下行血海通阴阳气血之使也况苍术尤能径入诸经疎泄阳明之湿故诸郁用之多效
　　王汝言云丹溪治病不出乎气血痰三者故用药之要有三气用四君子汤血用四物汤痰用二陈汤久病属郁故立治郁之方曰越鞠丸盖气血痰三病多有兼郁者或悮药杂乱而成郁故用三方治病时以郁法防之气病兼郁用四君子加开郁药血病痰病亦然
　　五脏本气自郁证心郁者神气昏昧心胸防闷主事健忘治宜肉桂黄连石菖蒲肝郁者两脇防膨嗳气连连有声治宜青皮川芎呉茱萸脾郁者中脘防满生涎少食四肢无力治宜陈皮半夏苍术肺郁者皮毛燥而不润欲而无痰治宜桔梗麻黄豆豉肾郁者小腹防硬精髓乏少或浊或淋不能久立治宜肉桂茯苓小茴香又有胆郁者口苦身防潮热往来惕惕然如人将捕之治宜柴胡竹茹干姜
　　气郁者其状胸满脇痛脉沈而澁宜二陈汤加苍术川芎香附子或分心气饮木香分气饮七气汤之类血郁者其状四肢无力能食便血脉沈澁而芤宜四物汤加桃仁红花川芎牡丹皮香附子或越鞠丸痰郁者其状动则喘寸口脉沈而滑宜二陈汤加南星海石枳殻香附子蒌仁或化痰丸食郁者其状嗳酸胸满腹胀不能食或呕酸水恶闻食气宜二陈汤加苍术神麴麦芽山查香附子或保和丸火郁者其状瞀闷小便赤澁脉沈而数骨髓中热肌痹热扪之烙手宜二陈汤加黄连青黛贝母香附子川芎苍术山栀子或火郁汤湿郁者其状周身肿痛或闗节痛阴雨则发体重头重痛脉沈而细宜白芷二术茯苓川芎香附子或升阳除湿汤
　　又有素虚之人一旦事不如意头目晕精神短少筋痿气急有似虚证先当开郁顺气其病自愈宜交感丹不效用归脾汤
　　分心气饮
　　木通　青皮　半夏　陈皮　茯苓　甘草　桂桑白皮　大腹皮　羌活　紫苏　生姜　灯草大枣
　　水煎服
　　交感丹
　　香附子【童便浸七口晒干醋炒黄一斤】茯神【去皮心人乳浸日晒夜露七日夜四两】右为末炼蜜丸弹子大空心滚汤细嚼一丸
　　开郁汤
　　香附子　苍术　川芎　贝母　神麴　山栀子陈皮　半夏　茯苓　甘草【炙】
　　生姜水煎服　气加木香枳殻槟榔紫苏　血加桃仁红花牡丹皮　痰加南星　食加山查麦芽砂仁　热加黄连黄芩柴胡　湿加羌活倍苍术
　　严用和云人之气道贵乎顺顺则百脉流通
　　气郁者胸脇痛脉沈澁○湿郁者周身走疼或闗节痛遇阴寒则发脉沈细○痰郁者动则喘咳寸口脉沈滑○热郁者瞀闷小便赤脉沈数○血郁者四肢无力能食便红脉沈数○食郁者嗳酸腹饱不能食人迎脉平和气口脉盛
　　苍术抚芎摠解诸郁随症加入诸药凡郁皆在中焦以苍术抚芎开提其气以升之假如食在气上提其气则食自降余仿此
　　气郁　香附【童便浸】苍术【米泔浸】抚芎
　　湿郁　白芷　苍术　川芎　茯苓
　　痰郁　海石　香附　南星【姜制】蒌
　　热郁　山栀【炒】青黛　香附　苍术　抚芎
　　血郁　桃仁【去皮】红花　青黛　川芎　香附
　　食郁　苍术　香附　山查　神麴　针砂【醋制】春加川芎　夏加苦参　秋冬加呉茱萸
　　越鞠丸【又名芎术丸】总解诸郁
　　苍术　香附　抚芎　神麴　栀子【炒】
　　为末滴水为丸菉豆大
　　痿证门　痿【痿谓痿弱无力以运动】
　　帝曰五脏使人痿何也岐伯曰肺主身之皮毛心主身之血脉肝主身之筋膜脾主身之肌肉肾主身之骨髓故肺热叶焦则皮毛虚弱急薄着则生痿躄也【王注肺热则肾受热气故足孪躄不得仲以行也】心气热则下脉厥而上上则下脉虚虚则生脉痿枢折挈胫纵而不任地也肝气热则胆泄口苦筋膜干则筋急而挛发为筋痿脾气热则胃干而渴肌肉不仁发为肉痿肾气热则腰脊不举骨枯而髓减发为骨痿曰何以得之曰肺者脏之长也为心之盖也有所失亡所求不得则发肺鸣鸣则肺热叶焦【肺藏气志若不则气郁气郁不利故喘息有声而肺热叶焦也】故曰五脏因肺热叶焦发为痿躄此之谓也悲哀太甚则胞络絶胞络絶则阳气内动发则心下崩数溲血也故本病曰【本病古经篇名也大经大经脉也以溺血故空虚脉虚则热内薄衞气盛荣气防故发为防痹后渐脉痿故曰为脉痿也】大经空虚发为肌痹为脉痿思想无穷所愿不得意淫于外入房太甚宗筋弛纵发为筋痿及为白淫也故下经曰筋痿者生于肝使内也【下经古经名使内谓劳役筋内费竭精气也】有渐于湿以水为事若有所留居处相湿肌肉濡渍痹而不仁发为肉痿故下经曰肉痿者得之湿地也【地之湿气感则害人皮肉筋脉此则谓害肉也】有所逺行劳倦逢大热而渴渴则阳气内伐【谓伐腹中之隂气也】内伐则热舎于肾肾者水脏也今水不胜火则骨枯而髓虚故足不任身发为骨痿故下经曰骨痿者生于大热也曰何以别之曰肺热者色白而毛败心热者色赤而络脉溢肝热者色苍而枯脾热者色黄而肉濡动肾热者色黑而齿稿曰如夫子言可矣论言治痿者独取阳明何也曰阳明五脏六腑之海主闰宗筋宗筋主束骨而利机闗也【宗筋谓阴毛中横骨上下脐两傍之竪筋也上络胞膈下贯髋尻又级于背腹上头项故云宗筋主束骨利机闗然腰者肾之大闗节所以司屈故曰机闗】冲脉者经脉之海也【十二经之海】主渗灌谿谷与阳明合于宗筋阴阳总宗筋之会防于气街而阳明为之长皆属于带脉而络于督脉故阳明虚则宗筋纵带脉不引故足痿不用也曰治之奈何曰各补其荣而通其输调其虚实和其逆顺筋脉骨肉各以其时受月则病已矣【时受月谓受气时月如肝王甲乙心王丙丁之类也痿论】
　　素问帝曰脾病而四肢不用何也岐伯曰四肢皆禀气于胃而不得至经必因于脾乃得禀也今脾病不能为胃行其津液四肢不得禀水谷气气日以衰脉道不利筋骨肌肉皆无气以生故不用焉曰脾与胃以膜相连耳而能为之行其津液何也岐伯曰足太阴者三阴也其脉贯胃属脾络嗌故太阴为之行气于三阴【手足三阴之经】阳明者表也五脏六腑之海也亦为之行气于三阳【手足三阳之经也】脏腑各因其经而受气于阳明故为胃行其津液四肢不得禀水谷气日以益衰阴道不利筋骨肌肉无气以生故不用焉【太阴阳明篇】刘河间曰四肢不举俗曰瘫缓故经所谓脾太过则令人四肢不举又曰土太过则敦阜阜髙也敦厚也既厚而又髙则令除去此真所谓膏粱之疾其治则防令气弱阳衰土平而愈或三化汤调胃承气汤选而用之若脾虚则不用也经所谓土不及则卑陷卑下也陷坑也故脾病四肢不举四肢皆禀气于胃而不能至经必因于脾乃能受禀今脾病不能与胃行其津液四肢不得禀水谷气气日以衰脉道不利筋骨肌肉皆无气以生故不用焉其治可十全散加减四物去邪留正
　　脾实病痿○经云脾病者肉痿足不收又云脾脉太过则令人四肢不举又云其犯雨湿之地则为痿者是也【夫所谓实谓太过者皆指脾之湿邪而言也】
　　今采补通荣俞穴法于左
　　肺热叶焦则肺喘鸣生痿躄色白而毛败者　补其荣鱼际通其俞大渊　至秋病已
　　心热生脉痿数溲血枢不相提挈胫纵不能任用于地色赤而络脉溢者　补其荣劳宫　通其俞太陵至夏病已
　　肝热生筋痿下白淫口苦筋急挛色苍而爪枯者补其荣行间　通其俞太冲　至春病已
　　肾热生骨痿足不任身腰脊不举骨枯髓减色黑而齿稿者　补其荣然谷　通其俞太溪　至冬病已
　　脾热生肉痿干渴肌肉不仁色黄而蠕动者　补其荣大都　通其俞太白　至长夏病已
　　又痿躄足不收取之少阳阳明之别　经云足少阳之别名曰光明去踝五寸别走厥阴虚则痿躄坐不能起取之所别也又云淫泺脞痿不能久立治少阳之维在外踝上五寸又云足阳明之别名曰丰隆去踝八寸别走太阴其病虚则足不收胫枯取之所别者是也
