<!-- { "loadSidebar": true } -->
　　伏龙肝五升以水七升搅匀取汁饮之
　　痓痉辩
　　生生子曰丹溪云痓当作痉传写之悮耳攷之诸书亦未有能辩之详注之确者惟郭雍氏云痉与痓当是二病谓昔刘寅氏有言病以时发者谓之痉不以时发者谓之痓似亦未能详悉厥后以其所歴见及治之效与不效者反覆考覈二症之名二字之义其用心可谓至勤至恳者矣然终未能昭著允若故后之人疑其为二症者不亦宜乎愚按灵素仲景以下诸书云痓云痉字虽两般治多雷同殆亦不必犁而为二也苦辩之则愈支离肤见谓痓乃病之名痉乃病之状原其有刚柔二种以病发之时而经筋脉络僵劲角弓反张故曰痉痉是劲急也是以其病发之状象而名之也不然何歴代诸公或以治痓之方治痉或以治痉之方治痓诸皆能效治既同而不殊则症当一而不二也焉用分
　　劳风【即痓之类】
　　丹溪曰痓比癎为虚盖因劳汗遇风内挟太阳寒湿之邪治亦与痓同法但当视其所劳则知虚在何臓如房劳则肾虚汗出腠理开风入皮腠得寒则闭风不能出与水俱行其人当目下肿如卧蚕之状戴人云肾主水其经至于目下故也不禁房室则死眀其虚在肾也所以闗于太阳何也太阳主寒其经最在外腠理得寒则闭故太阳先受邪也治宜八物白术散仓公当归汤
　　黄茋汤　汗多气虚发痓
　　黄茋【蜜炙二钱】人参　白术　茯苓　白芍【炒各一钱】甘草【炙八分】桂枝【五分】
　　水煎服
　　当归散　血虚及去血过多发痓
　　当归【酒洗二钱】川芎　熟地　防风　黄茋【各一钱】芍药【一钱半】甘草【四分】
　　水煎服
　　理气平肝散　七情所伤发痓
　　乌药　香附【各一钱半】青皮　枳殻　芍药　川芎　柴胡　木香【各一钱】甘草
　　姜三片水煎服木香磨水二匙加入
　　清痰汤　痰火攻作项强口噤角张反痓
　　山栀　黄芩　半夏【炮】橘红　茯苓　蒌仁　枳殻　贝母　香附【童便浸各一钱】甘草【五分】
　　水煎入竹沥姜汁各三四匙食逺服
　　去湿清热散
　　白术【二钱】苍术【二钱半】泽防　茯苓　天花粉　山栀【各一钱】羌活【七分】甘草【四分】
　　水煎服
　　芎枳丸　治劳风强上视肺热上壅唾稠
　　川芎　枳殻【等分】
　　为末蜜丸桐子大每服三五十丸食后温水下日三服
　　祛风清金散　肺热壅盛痰唾如脓
　　防风　括蒌根　桔梗　枳殻　旋覆花　川芎【各一钱】山栀　黄芩　贝母　蒌仁【炒】茯苓　天门冬麦门冬　橘红【各八分】五味子【十五粒】甘草【四分】
　　水煎服
　　生生子曰按内经评热病论篇帝曰劳风之病何如岐伯曰劳风发在肺下其为病也使人强上视唾出若涕恶风而振寒此为劳风之病帝曰治之柰何岐伯曰以救俛仰巨阳引精者三日中年者五日不精者七日欬出清黄涕其状如脓大如弹丸从口中若鼻中出不出则伤肺伤肺则死也【引精谓目中之精眀引动防辨人与物也】
　　啓子注曰劳风者从劳风生故曰劳风劳谓肾劳也肾脉者従肾上贯肝膈入肺中故肾劳风生上居肺下也强上好仰也视谓合眼视不眀也肾精不足外吸膀胱膀胱气不能上营故使人头项强而视不眀也肺被风薄劳气上薰故令唾出若鼻涕状肾气不足阳气内攻劳热相合故恶风而振寒肺伤则营卫散解魄不内治故死林氏谓强上者似角弓反张也视者目开不见物也凡痓病皆同不识人或反视斜视也治法当与痓同千金方视作目不得卧
　　灵枢曰病而不得眠者何气使然岐伯曰卫气不得入于隂常留于阳留于阳则阳气满阳气满则阳蹻盛不得入于隂则隂气虚故目不瞑矣【大惑论】
　　黄帝问于伯髙曰夫邪气之客人也或令人目不瞑不卧出者何气使然伯髙曰五谷入于胃也其糟粕津液宗气分为三隧故宗气积于胸中出于喉咙以贯心脉而行呼吸焉营气者秘其津液注之于脉化以为血以荣四末内注五臓六腑以应刻数焉卫气者出其悍气之漂疾而先行于四末分肉皮肤之间而不休者也昼日行于阳夜行于隂常从足少隂之分间行于五臓六腑今厥气客于五臓六腑则衞气独卫其外行于阳不得入于隂行于阳则阳气盛阳气盛则阳蹻防不得入于隂隂虚故目不瞑黄帝曰善治之柰何伯髙曰补其不足防其有余调其虚实以通其道而去其邪饮以半夏汤一剂隂阳已通其卧立至黄帝曰善此所谓决渎壅塞经络大通隂阳和得者也愿闻其方伯髙曰其汤方以流水千里以外者八升之万遍取其清者五升煮之炊以苇薪火沸置秫米一升治半夏五合徐炊令竭为一升半去其滓饮汁一小杯日三稍益以知为度故其病新发者覆杯则卧汗出则已矣久者三饮而已矣【此去饮之剂也】
　　内经曰胃不和则卧不安帝曰人之不能偃卧者何也岐伯曰肺者臓之盖也肺气盛则肺大肺大则不能偃卧
　　王海蔵云胆虚不眠寒也【圣恵方酸枣仁炒为末以竹叶汤调服】
　　张子和治一富家妇人因思虑过甚二年不得寐无药可疗其夫求治脉之两手俱缓此脾受邪也脾主思故也乃与其夫约以怒激之多取其财饮酒数日不处一法而去其妇大怒汗出是夜困眠如此者八九日不寤自是食其脉得平【此怒胜思故也】
　　肿病令人不得卧卧则惊惊则欬甚此水气凌肺也
　　温胆汤治大病后虚烦不得眠或则惊悸极效
　　丹溪治烦不得眠益元散加牛黄服之
　　有心血不足而不寐者用益荣汤
　　仲景酸枣汤　治虚烦不得眠
　　酸枣仁【二升】甘草【一两】知母　茯苓　川芎【各二两】
　　水八升煮酸枣仁得六升纳诸药煎取三升分温三服　一方加生姜二两
　　本事鼈甲丸　胆虚不得眠四肢无力
　　酸枣仁　鼈甲　羌活　牛膝　黄茋　人参　五味子【各等分】
　　蜜丸梧子大每四五十丸温酒下
　　圣恵酸枣地黄汤　骨蒸劳烦心不得眠
　　酸枣仁【一两】
　　水一大碗半研绞取汁下米二合煮粥熟再入地黄汁一合更煮过不计时服之
　　六物汤治振悸不得眠　四君子加酸枣仁生姜煎服许学士珍珠母丸　肝虚内受风邪卧则寛散而不収状若惊悸
　　珍珠母【另研末三钱】当归　熟地【各一两半】人参　茯苓　酸枣仁　栢子仁　犀角【各一两】沈香　龙齿【各五钱】为末蜜丸梧子大辰砂为衣每四五十丸金银薄荷汤下日午及夜服　一方多虎睛一对麝香一钱
　　独活汤　治同前相兼服
　　独活　羌活　人参　前胡　细辛　半夏　酸枣仁　沙参　茯苓　甘草　五味子【各等分】
　　每七钱姜三片乌梅一个不拘时煎服
　　绍兴癸丑予待次四眀有董生者患神气不宁每卧则魂飞觉身在牀而神魂离体惊悸多魇通夕无寐更医不効予为诊视询之曰医作何病治董曰众皆以为心病予曰以脉言之肝经受邪非心病也肝气因虚邪气袭之肝蔵魂者也游魂为变平人肝不受邪卧则魂归于肝神静而得寐今肝有邪魂不得归是以卧则魂飞扬若离体也肝主怒故小怒则剧董欣然曰前此未之闻虽未服药已觉沈疴去体矣愿求治之予曰公且持此説与众医议所治之方而徐质之阅旬日复至云医徧议古今方无与病相对者故予处此二方以赠服一月而病悉除此方用真珠母为君龙齿佐之真珠母入肝经为第一龙齿与肝同类也龙齿虎睛今人例以为镇心药殊不知龙齿安魂虎睛定魄各言其类也盖东方苍龙木也属肝而蔵魂西方白虎金也属肺而蔵魄龙能变化故魂游而不定虎能专静故魄止而有守予谓治魄不宁者宜以虎睛治魂飞者宜以龙齿万物有成理而不失在夫人达之而已
　　益荣汤　血不足不寐及怔忡惊悸
　　当归　黄茋　逺志　酸枣仁【炒】茯神　栢子仁麦冬　白芍　人参　紫石英【各一钱】木香【七分】甘草【五分】姜三片枣二枚水煎服
　　多卧
　　黄帝曰人之多卧者何气使然岐伯曰此人肠胃大而皮肤湿而分肉不解焉肠胃大则卫气留久皮肤湿则分肉不解其行迟夫胃气者昼常行于阳夜行于隂故阳气尽则寐隂气尽则寤故肠胃大则卫气行留乆皮肤湿分肉不解则行迟留于隂也久其气不精则目瞑故多卧矣其肠胃小皮肤滑以缓分肉解则卫气留于阳也久故少瞑焉黄帝曰其非常经也卒然多卧者何气使然岐伯曰邪气留于上焦上焦闭而不通已食若饮汤卫气留久于隂而不行故卒然多卧焉【大惑篇】
　　海蔵曰胆实多睡热也
　　生枣汤　治胆热多睡
　　生酸枣仁
　　为末茶姜汁调服
　　又方　生酸枣仁【一两】臈茶【二两】　以生姜汁涂炙微焦为
　　末每服二钱水七分煎六分温服
　　醒睡汤
　　酸枣仁　沙参【各一钱半】麦冬【一钱】茯神　甘草【各五分】姜一片水煎服
　　烦躁门
　　仲景云烦属肺躁属肾火入于肺则烦入于肾则躁大抵烦躁皆心火为病火旺则金烁而水亏也惟火独存故肺肾合而为烦躁又脾经络于心中心经起于脾中二经相抟湿热生烦夫烦者扰扰心乱兀兀欲吐怔忡不安
　　成无已曰烦为扰乱而烦躁为愤怒而躁合而言之烦躁为热也析而言之烦阳也躁隂也烦为热之轻者躁为热之甚者
　　陈无择曰内热为烦外热为躁又曰虚烦身不觉热头目昏疼口干咽燥不渇清清不寐皆虚烦也
　　娄英曰先贤治烦躁齐作有属热者有属寒者独烦而不躁者多属热惟悸而烦者为虚寒躁不烦者多属寒惟火邪者为热盖烦者心中烦或胸中烦皆内热也躁者身体手足躁扰或祼体不欲近衣或欲坐井中为外热也内热者有本之热故多属热外热者多是无根之火故属寒也
　　生生子曰仲景成无已二公所论烦躁皆为火热是祖内经夫热病皆伤寒之类也乃伤寒家语言其邪自外而入至于烦躁皆为热候予谓躁有隂阳烦有虚实陶节庵曰先烦而躁者为实先悸而烦者为虚又曰烦渐生躁有隂阳虚实之别心热则烦阳实隂虚肾热则躁隂实阳虚烦为热轻躁为热重此亦伤寒家语也杂症之烦躁又各有虚实寒热不同须当分别而治虚烦者心中扰乱精神不能任持似胀不胀悒悒闷闷饮食不甘羙睡卧不安宁者是也治以养心血镇火安神之剂如安神丸之类实烦者或心火燔盛或水饮痰涎停于胸膈壅闷不安者是也治以消痰逐饮散邪之剂如栀子豆豉汤蠲饮汤五苓散之类阳躁者烦渇欲饮愤激躁怒二便不利经云诸躁狂越皆属于火者是也治如丹溪用妙香丸之类隂躁者渇不欲饮极其躁扰或上热下寒此为隂盛格阳为阳气虚不能复入皇皇欲坐井中者是也治以理中汤四逆汤之类大抵烦症多属于虚经曰夏脉者心也其不及令人烦心又云肝肾脾虚皆令人体重烦寃迹是知烦多由于虚也当寻伤寒法外之治今录治方于左以备采用
　　内外俱虚身冷而汗出防呕而烦扰手足厥逆不得安静者死　热病七八日其脉防细小便不利加暴口燥脉代舌黑焦干者死
　　保命集云起卧不安睡不稳谓之烦宜栀豉汤竹叶石膏汤
