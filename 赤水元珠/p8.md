<!-- { "loadSidebar": true } -->
　　枇杷叶散　治暑毒攻心衂血呕血或吐泻作渴香薷【二钱】厚朴【姜炒一钱半】甘草【炙一钱半】麦门冬　木茅根【各一钱】枇杷叶　陈皮　　丁香【各半钱】
　　每服三五钱姜水煎服
　　注夏
　　子和曰痿之作也皆五月六月七月之时午者少隂君火之位未者湿土庚金伏火之地申者少阳相火之分故痿发此三月之内为热也故病痿之人其脉浮大
　　丹溪云注夏属隂虚元气不足补中益气中去柴升加炒黄栢挟痰者加南星
　　东垣曰刺志论云气虚身热得之伤暑热伤气故也痿论曰有所逺行劳倦逢大热而渴渴则阳气内伐内伐则热舍于肾肾者水藏也今水不能胜火则骨枯而髓虚足不任身发为骨痿故下经曰骨痿者生于大热也此湿热成痿令人骨乏无力故治痿独取于阳明时当长夏湿热大胜蒸蒸而炽人感之多四肢困倦精神短少懒于动作胸满气促肢节沈疼或气髙而喘身热而烦心下膨痞小便黄而数大便溏而频或痢出黄如糜或如泔色或渴或不渴不思饮食自汗体重或汗少者血先病而气不病也其脉中得洪缓若湿气相搏必加之以迟病虽互换少差其天暑湿令则一也宜以清燥之剂治之内经曰阳气者衞外而为固也热则气泄今暑邪干衞故身热自污以黄耆甘温补之为君人参陈皮当归甘草甘防温补中益气为臣苍术白术泽泻渗利而除湿升麻葛根苦甘平善解肌热又以风胜湿也湿胜则食不消而作痞满故炒麯甘辛青皮辛温消食快气肾恶燥急食辛以润之故以黄栢苦寒借甘味泻热补水虚者滋其化源以人参五味子麦门冬酸甘防寒救天暑之伤于庚金为佐名曰清暑益气汤
　　黄耆【一钱汗少减五分】人参　　泽泻　　白术
　　神麯　　陈皮【各五分】甘草【炙】　葛根　　黄栢【酒浸】麦冬　　归身【各三分】升麻　　苍术【各一钱】五味子【九粒】青皮【三分半】
　　作一服水二大盏煎至一盏去查食逺温服剂之多少临时斟酌此病皆由饮食劳倦伤其脾胃乗天暑而病作也但药中犯泽泻猪苓茯苓灯心通草木通淡味渗利小便之类皆从时令之旺气以泄脾胃之客邪而补金水之不及也此正方已是从权而立之若其时病湿热脾旺之症或小便已数肾肝不受邪者误用之必大泻真隂竭絶肾水先损其两目也复立变症加减法于后　如心火乗脾乃血受火邪而不能升发阳气伏于地中地者人之脾也必用当归和血少用黄栢以益真隂如脾胃不足之证须少用升麻乃足阳明太隂
　　引经之药也使行阳道自脾胃中右迁少阳行春令生万物之根蒂也更少加柴胡使诸经左转生发隂阳之气以滋春升之和气也　如脾虚缘心火亢极而乗其土也其次肺气受邪为热所伤必须多用黄耆甘草次之人参又次之三者皆甘温之阳药也脾始虚肺气先絶故用黄耆之甘温以益皮毛之气而闭腠理不令自汗而损元气也上喘气短懒语须用人参以补之心火乗脾须用炙甘草以泻火热而补胃脾中元气甘草最少恐满也若脾胃之急痛并脾胃大虚腹中急缩腹皮急缩者却宜多用经曰急者缓之咳甚者去人参如口干嗌干者加干葛　如脾胃既虚不能升浮为隂火伤其生发之气荣血大亏荣气伏于地中隂火炽盛日渐煎熬血气亏少且心包与心主血血减则心无所养致使心乱而烦病名曰寃寃者心惑而烦闷不安也是由清气不升浊气不降清浊相干乱于胸中使周身血气逆行而乱经云从下上者引而去之故当加辛温甘温之剂生阳阳生而隂长也已有甘温三味之论或曰甘温何能生血又非血药也曰仲景之法血虚以人参补之阳旺则能生隂血也更加当归和血又宜少加黄栢以救肾水葢甘寒泻热火火减则心气得平而安也如烦乱犹不能止少加黄连以去之葢将补肾水使肾水旺而心火自降扶持地中阳气也如气浮心乱则以硃砂安神丸镇固之烦一减勿再服以防泻阳气之反防也如心下痞亦少加黄连气乱于胸为清浊相干故以陈皮理之能助阳气之升而散滞气又助诸甘辛为用故长夏湿土客邪火旺可从权加苍术白术泽泻上下分消其湿热之气湿气大胜主食不消化故食减不知谷味加炒麯以消之复加五味子麦门冬人参泻火益肺气助秋损也此三伏中长夏正旺之时药也
　　脾胃虚弱随时为病随病制方　夫脾胃虚弱必上焦之气不足遇夏天气热甚损伤元气怠惰嗜卧四肢不收精神不足两脚痿软遇早晩寒厥日髙之后阳气将旺复热如火乃隂阳气血俱不足故或热厥而隂虚或寒厥而气虚口不知味目中溜火而视物无所见小便频数大便秘结胃脘当心而痛两脇痛或急缩脐下周围如绳束之急甚则如刀刺腹难舒伸胸中闭塞时湿呕哕或有痰嗽口沃白沫舌强腰背腹皆痛头痛时作食不下或食入即饱全不思食自汗尤甚若隂气覆在皮毛之上皆天气之热助本病也乃庚大膓辛肺气为热所乗而作当先助元气治庚辛之不足黄耆人参汤主之
　　黄耆【一钱如自汗过多加一钱】人参　　白术【各五分】陈皮甘草　　当归　　黄栢【以救肾水之源】　　麦冬【各二分】神麯【炒三分】五味子【九粒】升麻【六分】苍术【五分无汗一钱】
　　右俱作一服水二盏煎至一盏稍热食逺或空心服之忌酒湿面大料物之类及过食冷物○如心下痞闷加黄连【二三分】○如胃脘当心痛减太寒药加草豆蔲仁【五分】○如脇下痛或缩急加柴胡【二三分】○如头痛目中溜火加黄连【二三分】川芎【三分】○如头目不清利上壅上热加蔓荆子【三分】藁本【二分】细辛【一分】川芎【三分】生地黄【二分】○如气短精神少或梦寐间困乏无力加五味子【九粒】○如大便澁滞隔一二日不见者致食少食不下血少血中伏火而不得润也加当归身生地黄【各五分】桃仁【三个另研】麻子仁【研泥五分】○如大便通行所加之药勿再服○如大便又不快利勿用别药少加大黄【煨五分】○如不利者非血结血秘而不通是热则生风其病人必显风症单血药不可复加止常服人参黄耆汤药只用羌活【五钱】防风【五钱】二味防咀以水四盏煎至一盏去查空心服之大便必大走也一服便止○如胸中气滞加青皮橘红倍之去其邪气此病本元气不足惟当补元气不当泻之○如气滞太甚或补药太过或心下有忧郁之事更加木香【二分或三分】砂仁【二分或三分】白豆蔲仁【二分】与正药同煎服○如腹痛不恶寒者加白芍药【五分】黄芩【二分】减五味子
　　夫脾胃虚弱至六七月间河涨霖雨诸物皆润人汗沾衣身重短气甚则四肢痿软行步不正脚欹眼黑欲倒者此肾水与膀胱俱竭之状也当急救之滋肺气以补水之上源又使庚大肠不受邪热不令汗大泄也汗泄甚则亡津液亡津液则七神无所依经云津液相成神乃自生津者庚大肠所主三伏之义为庚金受囚也若亡津液汗大泄湿令亢盛则清肃之气亡燥金受囚风木无可以制故风湿相搏骨节烦疼一身尽痛亢则害承乃制是也孙思邈曰五月常服五味子是泻丙火补庚金大肠益五脏之元气壬膀胱之寒已絶于已癸肾水已絶于午今更逢湿旺助热为邪西方北方之寒清絶矣圣人立法夏月宜补者补天元之真气非补热火也令人夏食寒是也为热伤元气以人参麦门冬五味子生脉脉者元气也人参之甘补元气泻热火也麦门冬之苦寒补水之源而清肃燥金也五味子之酸以泻火补庚大肠与肺金也当此之时无病之人亦或有二症况虚损脾胃有宿疾之人遇此天暑将理失所违时伐化必困乏无力懒语气短气弱气促似喘非喘骨乏无力其形如梦寐防朦如烟雾中不知身所有也必大汗泄若风犯汗眼皮肤必搐项筋皮枯毛焦身体皆重肢节时有烦疼或一身尽疼或渴或不渴或小便黄澁此风湿相也头痛或头重上热壅盛口鼻气短气促身心烦乱有不乐生之意情思惨凄此隂胜阳之极也病甚则传肾肝为痿厥厥者四肢如在火中者为热厥四肢寒冷者为寒厥寒厥则腹中有寒热厥腹中有热为脾主四肢故也若肌肉濡溃痹而不仁传为肉痿证证中皆有肺疾用药之人当以此调之气上冲胸皆厥证也痿者四肢痿软而无力也其心烦寃不止【心神撩乱者是也】厥者气逆也甚则大逆故曰厥逆其厥痿多相须也于前已立黄耆人参五味子麦门冬汤中毎加白茯苓【二分】泽泻【四分】猪苓白术【各一分】如小便快利不黄澁者只加泽泻【二分】与二术上下分消其湿如行步不正脚膝痿弱两足欹侧已中痿邪者加酒洗黄栢知母【三分或五分】令两足涌出力气　如汗大泄者津脱也急止之加五味子【五粒】炒黄栢【五分】炒知母【三分】不令妨其食当以意斟酌若妨食则止候食进再服取三里气街以三棱针出血若汗不止不减者于三里穴下三寸上亷穴出血禁酒湿面　夫痿者湿热乗于肾肝也当急去之不然则下焦元气竭尽而成软瘫必腰下不能动心烦寃而不止也若身重或气不短小便如常及湿热之令退时或所增之病气退者不用五味子泽泻猪苓茯苓黄栢知母苍术白术之药只依本病中证候加减常服药亦湏用酒黄栢【二分或三分】六七月之间湿令大行子能令母实而热旺湿热相合而刑庚大肠故用寒凉以救之燥金受湿热之邪絶寒水生化之源源絶则肾亏痿厥之病大作腰已下痿软瘫痪不能动矣步行不正两足欹侧以清燥汤主之
　　黄耆【一钱半】黄连　　苍术　　白术【各一钱】陈皮泽泻【各五分】五味子【九粒】人参　　白茯苓　升麻【各三分】当归【一钱二分】柴胡　　麦冬　　生地　　神麯【炒】猪苓　　黄栢【酒制】甘草【炙各二分】
　　毎服半两水二盏煎至一盏稍热空心服
　　丹溪治宋【某】劳伤发热当作注夏治之
　　黄栢【炒】　升麻【各三分】黄耆　　人参　　木通白芍【各五分】白术【一钱半】陈皮　　甘草【炙各二分】
　　妇人患注夏手足痠软而热
　　白术　　黄栢【炒】　白芍　　陈皮　　当归【各一钱】苍术　　甘草【生各五分】
　　解防【音亦】
　　生生子曰平人气象论篇云尺脉缓濇谓之解防【王注曰尺者隂部也腹肾主之缓为热中濇为无血故解防也】解防之证懈倦困弱寒不甚寒热不甚热恶见人见人心惕惕然或热多而汗出肢体百骸散解痿弱而不能任持少气而不欲言左右儜不可以名其状故谓之解防注夏之证殆相似亦虚类也其治大生脉汤足以主之加木苡仁【儜音能困弱也】大生脉汤　治注夏体倦嗜卧百凡懒动动则喘乏【方出痿门】
　　又方
　　甘枸杞子　　北五味子
　　研碎贮瓶内滚水泡封口少刻取服之可泡三次毎服六钱久服为妙
　　湿门
　　明湿篇
　　生生子曰六气之中湿为四之气土之所司脾为之主五运六化篇曰土之化曰湿曰雨主于长夏长夏谓六月也土生于火长在夏中既长而旺土润溽暑湿化行也葢燥则土生干则土死泉出地中湿化信矣经曰地气上为云天气下为雨雨出地气云出天气则土雨之化见也经曰湿胜则濡泄人毎夏月泄泻多以胃苓汤益元散五苓散取效者实治湿令之胜也
