<!-- { "loadSidebar": true } -->
　　愚按宋妄男子高阳生者胃窃叔和。伪创脉诀。庸鄙差谬。大乖经旨。俗医习诵。遵为法程。终日哔。益增聋聩。虽阅多病。历多寿。虚实不识。生死无如。脉理竟昧。误世非浅。独奈相承胶固难拔。若肯回心翻悟。弃邪归正。根据凭内经脉经正法特究虚实洞明。生死病必识脉治。必求本轩岐微蕴再彰。今日天下之幸。万世之庆也。今举其非者于后。脉经以浮脉谓举之有余。按之不足。脉诀乃谓寻之如太过。据此乃浮兼洪紧实之。象岂浮之体乎。谬一也。又脉经以沉脉谓重按至筋骨乃得。脉诀乃谓缓度三关。状如烂绵。岂知沉尚兼迟数洪细而误。指烂绵之弱脉为沉之。体谬二也。又脉经以迟脉谓一息三至。去来极慢。脉诀乃谓重手乃得。又曰隐隐曰状且难。是又混迟而为沉。为涩矣。岂迟之体乎谬三也。又脉经以数为纲领正脉。脉诀妄立七表八里。名目而遗数脉只歌于九道。谬四也。又脉经以滑脉往来流利。如珠应指。脉诀乃云按之即伏。三关如珠。不进不退。是不分浮滑沉滑尺寸之滑也。曰不进不退此。政内经所云。皮肤着脉不往来者死。是岂滑之体乎。谬四也。又脉经以涩脉为往来难细迟短散。脉诀乃云指下寻之似有。举之全无。悖经甚矣。谬五也。又脉经以虚脉为迟大而软。按之无力。隐指豁豁然空。脉诀乃谓寻之不足。举之有余。此为浮脉。岂虚之体乎。谬六也。又脉经以实脉为浮沉皆得。应指。脉诀乃言如绳应指来。又言证为小便不禁。是认脉为紧脉而证为虚寒之证妄甚矣。谬七也。又脉经以洪脉为指下极大。宜于夏。脉诀乃云季夏宜之。秋季冬季。发汗通肠。俱非所宜。独不闻有舍时从症乎。谬八也。又脉经以紧脉为数如切绳。脉诀乃云寥寥入尺来。是令脉将倒行耳。谬九也。又脉经以芤脉中央空。两边实。病主失血。脉诀乃谓两头有。中间无是脉从中而断截矣。又言主淋沥气入小肠。与血症何反误世不小谬十也。又脉经以缓脉主营弱风虚湿脾之病。脉诀乃云为脾热口臭反胃齿痛梦鬼之症。支离枉诞谬十一也。又脉经以弦脉如张弓弦。脉诀乃云脉紧状绳牵。时时带数。

　　此又混紧数为弦大失。弦体矣。谬十二也。又脉经以牢脉似沉似伏。实大而长。微弦。脉诀乃云寻之则无。按之则有。又云脉入皮肤辨息难。又以牢为死脉。皆舛妄害理。谬十三也。

　　又脉经以濡脉极软而浮细如绵。按之无有。脉诀乃云按之似有。举还无是。又以微脉为濡。

　　谬十四也。又脉经以弱脉为极软而沉细。按之乃得。举之无有。脉诀乃言轻手乃得。是又以濡为弱。谬十五也。又脉经以细脉小于微而常有。细直而软。脉诀乃谓往来极微。与经大乖谬。十六也。又脉经以伏脉为重按着骨。指下才动。而脉诀乃云寻之似有。定息全无。谬十七也。又脉经以动脉为见于关上下。厥厥动摇。脉诀乃言寻之似有。举之还无。不离其处。

　　不往不来。三关沉沉。含糊谵妄。谬十八也。又脉经以促脉为来去数时。一止复来。脉诀乃云并居寸口。不言时止。谬十九也。又脉经以结脉为往来缓时。一止复来。脉诀乃云或来或去。聚而却还。此与结何干。谬二十也。又脉经与仲景以动为阳。脉诀之九道。则以动为阴。谬二十一也。又仲景以弦为阴。脉诀之七表。则以弦为阳。谬二十二也。又内经难经仲景脉经。皆以脉从阴阳对待而言。而脉诀则妄创七表八里九道之诡名夫以表言之。则实脉非表也。以里言之则迟。脉非里也。而道更不知为何道也。谬二十三也。以上二十三谬。举世习熟。无有觉其非者。兹特以经为案。以悖经为断。切有赖于同志之士焉。谨再考证诸书以悉其谬。晦庵朱夫子曰：古人察脉非一道。今世惟守寸关尺之法。俗传脉诀。辞最鄙浅。非叔和本书。东阳柳贯曰：王叔和撰脉经十卷。为医家一经。今脉诀熟在人口。直谓叔和所作。不知叔和西晋时尚。未有歌括。此乃宋之中世人伪托以便习肄尔。河东王世相曰：诊候之法。

　　不易精也。轩岐微蕴。越人叔和撰难经脉经。犹未尽泄其奥。五代高阳生着脉诀。假叔和之名。语多牾。辞语鄙俚。又被俗学妄注。世医家传户诵。茫然无所下手。不过藉此求食而已。于诊视何益哉。云间钱溥曰：晋太医令王叔和着脉经。其言可守而不可变。及托叔和脉诀行。而医经之理遂微。盖叔和为世所信重。故假其名而得行耳。然医道之日浅。未必不繇此而误之也。撄宁滑寿曰：脉之阴阳表里。以对待而为名象也。高阳生七表八里九道。益凿凿也。求脉之明。为脉之晦。金陵戴起宗曰：脉不可以表里定名也。轩岐越人叔和。皆不言表里。脉诀窃叔和之名。而立七表八里九道。为世大惑。脉之变化从阴阳生。但可以阴阳对待而言。各从其类。岂可以一浮二芤为定序。而分七八九之名乎。大抵因浮而见者皆为表。

　　因沉而见者皆为里。何拘于七八九哉。庐山刘立之以浮沉迟数为纲。以教学人。虽似快捷方式。然必繇博反约。然后能入脉妙。若以此自足亦画矣。朱丹溪曰气口者脉之要会。故能知人命之死生。世之俗医。诵高阳生之妄作。欲以治病。其不杀人也几希。

　　[卷之二：四诊正法] 望色

　　素问曰：望而知之谓之神。闻而知之谓之圣。问而知之谓之工。切脉而知之谓之巧。灵枢脏腑病形篇曰色青者其脉弦赤者其脉钩。黄者其脉代。白者其脉毛。黑者其脉石。见其色而不得其脉。反得其相胜之脉则死也。得其相生之脉。则病已矣。又曰先定其五色五脉之应。其病乃可别也。又曰赤色出两颊。大如拇指者。病虽小愈必卒死。黑色见于天庭。大如拇指。必不病而卒死。又曰青黑为痛。黄赤为风。黄而膏润为脓。赤甚为血。白为寒。是为五色也。

　　又曰五色微诊。可以目察。能合色脉。可以万全。赤脉之至。喘而坚。诊有积气在中。时害于食。名曰心痹。得之外疾思虑而心虚。故邪从之。白脉之至。喘而浮。上虚下实。兼有积气在胸。喘而虚。名曰肺痹。寒热得之醉而使内也。青脉之至。长而左右弹。有积气在心下支。名曰肝痹。得之寒湿。与疝同法。腰痛足清。头脉紧。黄脉之至大而虚。有积气在腹中。有厥气。名曰厥疝。女子同法。得之疾。使四支汗出当风。黑脉之至上紧而大。有积气在小腹与阴。名曰肾痹。得之浴清水而卧。

　　又曰夫精明五色者气之华也。赤欲如帛裹朱。不欲如赭。白欲如鹅羽。不欲如监。青欲如苍璧之泽。不欲如蓝。黄欲如罗裹雄黄。不欲如黄土。黑欲如重漆色。不欲如地苍。五色精微象见矣。寿不久也。夫五色者身之强也。头者精明之府。头倾视深。精神将夺矣。背者胸中之府。背曲肩随。府将坏矣。腰者肾之府。转摇不能。肾将惫矣。膝者筋之府。屈伸不能。

　　行则偻附。筋将惫矣。骨者髓之府。不能久立。行则振掉。骨将惫矣。得强者生。失强者死。

　　五脏之气败色见形。青如草滋。黄如枳实。黑如烟煤。赤如血。白如枯骨。皆死也。

　　青如翠羽。赤如鸡冠。黄如蟹腹。白如豚膏。黑如乌羽。此皆生也。

　　青色见于太阴太阳及鱼尾正面口角。如大青蓝叶怪恶之状者。肝气绝死。若如翠羽柏皮者。

　　只是肝邪。有惊风风病目病之属。红色见如唇口。及三阴三阳上下。如马肝之色。死血之状者。心气绝死。若如橘红。马尾色者。只是心病。有怔忡及惊悸。夜卧不宁。白色见于鼻准及正面。如枯骨。及擦残汗粉者。为肺绝。丙丁日死。若如腻粉梅花白绵者。只是肺邪。咳嗽之病。有孝服之忧。黄色见于鼻。干燥若土偶之形。为脾气绝死。若如桂花杂以黑晕。只是脾病。饮食不快四支倦怠妻外家之累。

　　黑色见于耳。或轮廓内外。命门悬壁。若污水烟煤之状。为肾绝则死。若如蜘蛛网眼乌羽之泽者。只是肾虚火邪乘水之病。

　　凡望五色以知其病。如面青肝病。面赤心病。面黄脾病。面白肺病。面黑肾病。此知病之属也。

　　凡相五色之奇脉。面黄目青。面黄目赤。面黄目白。面黄目黑者。皆不死。面青目青。

　　面赤目白。面青目黑。面黑目白。面赤目青。皆死也。凡望病患目睛不了了。鼻中呼不出吸不出。气短促而冷者阴病也。病患目睛了了。鼻中呼吸出入。能往能来。口鼻息长而皆长者阳病也。

　　病患及健人黑色。若白色起入目及口鼻。三日中死。久病患耳目及颧骨赤者。五日死。病患目无精光。若土色。不受饮食。四日死。望病患两目有黄色起者将愈。病患面目俱黄者不死。

　　病患面唇青黑者皆死。望健人及病患面如马肝色望之如青。近之如黑者死。

　　[卷之二：四诊正法] 闻声

　　闻其五音。以别其病。经云言而微。终日乃复言。此夺气也。中盛藏满。声如从室中言。此中气之湿也。困于暑汗。烦渴而喘静则多言。衣被不敛。言语善恶。不避亲疏者。此神明之乱也。病患五脏已夺。神明不守。声嘶者死。病患循衣缝谵语者不治。内伤饮食劳倦症。

　　不欲言。纵欲言之。声必怯弱低微。乃不足之验。外伤风寒证。言语必前轻而后重。其言高。

　　其声壮厉有力。乃有余之验也。

　　凡声嗄。其言响如从瓮中出。前轻而后重。高揭而有力。皆伤风气壅之验也。痰火咳嗽。久而声嘶哑有渐至不出声者。必死也。闻病患言语无力。甚不欲言。气难布息者内伤也。病患言语有力。动言不厌者。外伤也。病患阴阳俱绝。失错不能言者三日死。病患妄言错乱。及不能言不治。热病者可治。伤寒有狂言谵语。独语。郑声。及不能言不欲言。或狂谵不休。

　　皆有虚实之别。

