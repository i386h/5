<!-- { "loadSidebar": true } -->
　　愚按凡病将死之顷。必气促似喘。喉中曳锯。若有痰声。仅呼吸于人迎数寸之间。盖真阴绝于下孤阳脱于上而为魂飘魄坠。阴阳睽离之候。乃气短之极也。原夫气主命门。绾于右肾绝则繇肾及肝。繇肝及脾。繇脾及心。繇心及肺。至肺为宗气诸气之会。元气止此诸气冲合势盛作响。亦犹水风相激而成浪涌之声。水必风恬而浪始息。形因气散而响方绝。故人之生死。繇气之聚散理必然也。往往医于此际。误为火盛痰升。活络牛黄。促人快觅。攻痰定喘。无药不投。只速其死。良可慨已。又有当未死之先。或诊色脉之亏。治施救本。药投参附。至其不愈。垂亡作喘。遂归咎医师谓误服补气。致病家抱终身之恨。而医师蒙不白之冤。谁有明其为元气上脱。似喘非喘似痰非痰之绝症者乎。每见病中频服耗剂。临死而亦作喘。将归咎何物耶。岂知参附正纳气之要药。至病已入死法而不即死。留连旬月者。皆此药之力。人多不知也。又有无病而头目晕眩。喉声似喘。此为气虚暴症。必脉沉伏。

　　或细如缕。惟急投以大剂参附。亦有生者。若其六脉上脱。数滑洪大。或弦硬搏指。兼以眼合口开。手散遗尿。汗泄息粗。面赤如妆。有呼无吸。肉眼顿陷。肢体厥冷。则不治矣。又有暴厥不省人事。喉息无声者少待气复自苏。切勿扰动此为劳极或因盛怒中气不升所致非元气绝候也。又有肺伤风寒。痰壅作喘。或牙关紧闭。倘脉症相合。惟投以开关散苏合牛黄丸疏痰顺气之属。多有得愈者。又有真气久虚。无病暴死。其喉息无声者。此盖非邪。乃气尽自绝也。如此闻声之诊。不可不详辨也。

　　[卷之二：四诊正法] 问证

　　经曰必审问其所始病。与今之所方病。然后各切循其脉。又曰必问尝贵后贱。虽不中邪。病从内生。名曰脱营。尝富后贫。名曰失精。五气留连。病有所作医。工诊之不在脏腑。不变形躯。诊之而疑。不知病名。身体日减。气虚无精。病深无气。漉漉然时警病深者以其外耗于卫。内夺于营。良工所失。不知病情。

　　又曰诊有三常。必问贵贱。封君败伤及欲侯王。

　　又曰入国问俗。入家问讳上堂问礼。临病患问所。便慎之至也。又云凡诊病者必问饮食起居。暴乐暴苦。始乐后苦。皆伤真气。又云诊病不问其始忧患饮食之失节。起居之过度。或伤于毒。不先言此。卒诊寸口。何病能中。

　　凡百病问其昼则增剧。夜则安静。是阳气有余。乃气病而血不病也。夜则增剧。昼则安静。是阴病有余。乃血病而气不病也。

　　问其昼则发热。夜则安静。是阳气自旺于阳分也。昼则安静。夜则发热烦躁。是阳气下陷入阴中也。名曰热入血室。昼则发热烦躁。夜亦发热烦躁。是重阳无阴也。当亟泻其阳。峻补其阴。

　　问其昼则恶寒。夜则安静。是阴血自旺于阴分也。夜则安静。昼则恶寒。是阴气上溢于阳分也。夜则恶寒。昼亦恶寒。是重阴无阳也。当亟泻其阴。峻补其阳。

　　昼则恶寒。夜则烦躁。饮食不入。病名阴阳交变。阴阳交变者死矣。闭户塞牖。击之病者。数问其情。以从其意。得神者昌。失神者亡。

　　甲乙经云所问病者问所思何也。所惧何也。所欲何也。所疑何也。问之要察阴阳之虚实。辨脏腑之寒热。疾病所生。不离阴阳脏腑寒热虚实。辨之分明。治无误矣。

　　难经云问病欲得寒。欲见人者病在腑也。病欲得温。不欲见人者病在脏也。

　　东垣内外伤辨问其发热恶寒。寒热间作。蒸蒸燥热。发于肌肉之间者内伤也。发热恶寒。寒热并作。怫怫发热皮毛之上者外感也。问其口不知味。饮食不下。手足不和。两胁俱热者内伤证也。问其饮食知味。腹中和。二便如常。筋骨疼痛。不能动摇。非扶不起。外感证也。

　　问其恶风居露地。大漫风起。却不知恶。惟恶窗隙些小贼风。是内伤证也。问其鼻流清涕。

　　头痛自汗。间而有之。鼻中气短少气不足以息。怯不欲言。乃内伤证也。问其小便频数而不渴。初以劳役得之。食少小便黄赤。大便尝难。或涩或结。或虚。坐常有些少如痢非痢。或泻黄糜。或溏泄。或结而不通。皆内伤证也。问其心下痞。或胸中闭塞。如刀割之痛。二者亦互作而不并出。有时胃脘当心而痛。上支两胁痛。四肢不收。无力以动。而懒倦嗜卧。皆内伤证也。问其脐下相火之气。直上冲胸而不可遏。其气无息。甚则高喘。皆内伤证也。问其头痛。常常有之而不间者外伤也。问其痛积不移者血痛。走痛不常者气病也。问其痛处按之而已者虚病。按之而痛愈甚者实病。问其走注则为风。拘挛则为寒。烦渴则为暑。重涩则为湿。或好于善淫。或触于惊恐。或伤于饮食。或深居简出而受暑。皆为受病之因。所以贵于问也。

　　女科产后先问坐草难易。恶露多少。饮食迟早。生子存亡。有形伤血伤之不同。补气补血之各异。饮食不节宜调中。生子不存宜开郁。问其所欲。以知其病。如欲热者知为寒。欲冷者知为热。如好静恶动者知其为虚。烦躁不宁者知其为实。恶食知伤食。恶风知伤风。好食甘为脾虚。好食辛为肺病。好食酸为肝病。好食咸为肾弱。嗜食苦为心病。此皆顺应而易治。

　　若乃心病爱咸。肺伤欲苦。脾弱喜酸。肝病好辣。肾衰嗜甘。此为逆候。病轻必危。危者必死。治得其法。服药预防可回生。

　　昔有人病喉痛。诸医不效。一医问其平日好食斑鸠。乃知鸠食半夏苗而贻毒。治以生姜愈。

　　唐汝正治小儿风热。通身俱愈。惟头顶不痊。问其因乳母好热酒。知其贻毒本方。倍用葛根黄连而愈。

　　[卷之二：四诊正法] 治法大要

　　愚按张通一先生曰：治有逆从者以病有微甚。病有微甚者以证有真假也。寒热有真假。

　　治法亦有真假。真者正治。治之无难。假者反治。乃为难耳。如寒热之有真假者。真寒则脉沉而细。或沉而迟。为厥逆。为呕吐。为腹痛。为餐泄下利。为小便清频。即有发热。必欲得衣此浮热在外而沉寒。在内也。真热则脉有力而数。滑大而实。为烦躁喘满。为音声壮厉。或大便秘结。或小利赤涩。或发热掀衣或胀疼热渴。此皆真病真寒者。宜温其寒真热者。直解其热是。皆正治者也。假寒者。阳证似阴火极似水也。外虽寒而内则热。脉数而有力。或沉而鼓击。或身寒恶衣。或便热秘结。或烦渴引饮。或肠垢臭秽。此则恶寒非寒明是热证所谓热极反兼寒化亦曰阳盛隔阴也。假热者阴证似阳水极似火也。外虽热而内则寒。脉微而弱。

　　或数而虚。或浮大无根。或弦芤断续。身虽炽热而神则静。语虽谵妄而声则微。或虚狂起倒。

　　而禁之即止。或蚊迹发斑。浅红细碎。或喜冷水而所用不多。或舌苔面赤。而衣被不撤。或小水多利。或大便不结。此则恶热非热明是寒证所谓寒极反兼热化亦曰阴盛隔阳也。此皆假病假寒者清其内热内清则浮热退舍矣。假热者温其真阳中温则虚火归原矣。是当从治也。又如虚实之治。实则泻之。虚则补之。此不易之法也。然至虚有盛候则为假实矣。大实有羸状则为假虚矣。总之虚者正气虚也。为色惨神疲。为神衰气怯。或自汗不收。或二便失禁。或梦寐精滑。或呕吐隔塞。或病久攻多。或气短如喘。或劳伤过度。或暴困失志。虽外证似实。而脉弱无神者。皆虚证之。当补也。实者邪气实也。或外闭于经络。或内结于脏腑。或气壅而不行。或血流而凝滞。必脉病俱盛者。乃实证之当攻也。然而虚实之间最多疑似有不可不辨其真耳。如通评虚实论曰。邪气盛则实。精气夺则虚。此虚实之大法也。设有人焉正已夺而邪方盛者将顾其正而补之乎。抑先其邪而攻之乎。见有不的。生死系之。此所以宜慎也。夫正者本也。邪者标也。若正气既虚。则邪气虽盛。亦不可攻。盖恐邪未去。而正先脱呼吸虚生。则措手无及。故治虚邪者当先顾正气正气存则不致于害且补中自有攻意。盖补阴即所以攻热。补阳即所以攻寒。世未有正气复而邪不退者。亦未有正气竭而命不倾者。如必不得已。亦当酌量缓急。暂从权宜。从多从少。寓战于守。斯可矣。此治虚之道也。若正气无损者邪气虽微。自不宜补。盖补之则正无预而邪反盛。适足以藉寇兵而资盗粮。故治实证者当直去其邪。邪去则身安。但法贵专精。便臻速效。此治实之道也。要之能胜攻者方是实证。实者可攻。何虑之有。不能胜攻者便是虚证气去不返。可不寒心。此邪正之本末有不可不知也。惟是假虚之证不多见。而假实之证最多也。假寒之证不难治。而假热之治多。误也然实者多热。虚者多寒。如丹溪曰气有余便是火。故实能受寒。而余续之曰。气不足便是寒故虚能受热。世有不明真假标本。而曰知医者余则未敢许也。

　　卷之三 药性微蕴

　　[卷之三：药性微蕴] 黄

