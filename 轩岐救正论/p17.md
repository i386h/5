<!-- { "loadSidebar": true } -->
　　能伤真气。病患稍近虚怯不可用也。张通一曰余阅疟门方剂。多不分表里先后。俱用芩连知母及大黄石膏之类夫以表邪不解而得此寒凉则寒邪愈陷或任用常山草果。及劫截峻厉等剂。

　　若正为邪伤而受此克伐。则元气愈虚。故多致绵延不已。轻者变重。重者至危。是皆不得其本耳。得则易如反掌。在察所由而已。愚以为治疟之法。当操其要无越新久虚实标本六者而已若新病标多元气实者。即用仲景法。察昼夜迟速治之。刘宗浓云从卯至午发者宜大柴汤下之。从午至酉发者宜大承气汤下之。从酉至子或至寅发者宜桃仁承气汤下之。更以小柴胡汤彻其余邪。其脉实长者。先以大柴胡下之。余热不尽再用白芷汤。或甚寒微热。或但寒不热名曰牝疟。用柴胡桂枝以解表凡此皆治实之道也若病久而标少元气虚者。或间日一发则用补中汤气血俱虚三四日一发者此人里之深也用十全大补汤或因饮食所伤。则以六君为主。或劳伤中气。亦以补中为主。至其日久不愈。只用人参一二两。生姜减半。煎浓汤于将发之先一二时。不数剂顿止。亦有病久而标尚在。元气未虚者。又须攻补兼施又有新病暴虚。急宜救本。不得以病邪正炽。难用峻补而论也。大意有汗要无汗。以扶正为主腠理开泄阳不能固必补敛之无汗要有汗以散邪为主腠理密致邪不能解必发散之虽曰有汗宜补。亦当兼散。无汗宜散。亦当兼补。盖邪气盛则实不可不攻精气夺则虚不可不补也故在阳分者浅而易治在阴分者深则难治在春夏易在秋冬难在上体易在下体难在少壮易在衰老难至妇人在胎前产后尤难其治也务必由阴而阳由晏及早。由下及上。或寒多热少。或隔日转成一日一发此由脏及腑也汗必由顶至足为易愈。立斋云凡病大热燥渴以姜汤乘热饮之。此亦截疟之良法也。每见发时饮啖生冷物者。病或少愈。多致脾虚胃损。往往不治。又云余常以参术各一两。生姜四两。煨熟煎服即止。或以大剂补中益气汤加煨姜尤效。生姜一味亦效。吁此法极妥何必别寻妄剂至清脾截疟二饮断不宜轻服盖养正则邪自除。可侥速效而丧生乎。又有如疟之症夫真疟病在风寒暑湿之感而如疟则为脏腑气血之衰一由营卫之出入以为止作一由水火之争胜以为盛衰一责在表一责在里一攻在邪一扶在正有阳虚而寒热如疟有阴虚而寒热如疟盖如疟而非真疟也是非之间便有邪正虚实之分治一少差生死反掌学人尤不可不知。

　　[卷之三：药性微蕴] 杏仁桑白皮款冬花马兜铃金沸草紫菀苏子射干百合桔梗

　　此数药者。与寒滑之天麦二冬栝蒌仁天花粉知母诸品。时师皆执为治嗽通用之剂。竟不分表里虚实之殊。往往误人于死。经曰五脏六腑皆令人咳。又曰五脏各以其时受病。非其时则传以与之。是非独在肺矣。咳即嗽也。然嗽有内外之殊。故自表而入者。六淫邪气。先客于肺为外感。宜从前药辛温以散之所谓从表而入者必令从表而出最忌苦寒敛涩之剂。致邪气留连不去。久必变生他症是犹闭户驱盗也至自里而见者。七情劳欲。脏腑虚损。为内伤。有因嗽而成痨者。有因痨而致嗽者。其原有四一左肾精伤水亏致火铄金而嗽者则宜甘平静剂以润之一已土中虚不能生金夹痰而嗽者则宜辛甘温剂以养之一心肺胃三经火郁而嗽者则宜苦甘凉剂以清之一命门火衰元气素虚肺金寡卫而得者则宜甘热温剂以补之所谓从内而得者虽必传于外而非可以外治也最忌前药辛散苦寒之品。泄阳降阴。招致外邪是犹启户揖盗也又有初属外感。

　　因错治而内外俱伤者。则当补散兼行。以扶中为主。若专于驱散。腠理开泄。转成汗脱。益觉增剧耳。又有老人痰嗽元气既虚。法难消伐。亦必温养为主。或兼治标。势难全愈。但无至困殆则得耳。大抵六脉浮缓或兼洪滑。形色如常。饮食不减者可治。若脉弦数细疾。肌肉渐削。便泄食少。卧难着枕。喘息日增者。计期必死治病本难而治嗽尤难得其窜者十可愈半。百合乃平润之品。亦无甚功。特伴食中书耳。桔梗性平质轻。载药上升。乃舟楫之用也。

　　[卷之三：药性微蕴] 桃仁红花泽兰赤芍茜草五灵脂蒲黄苎麻根红曲苏木益母草续断紫参牡丹皮川木槿紫荆

　　桃仁苏木诸药。乃破瘀行血之峻剂也。但妇人经水不通有二。一由风寒冷湿。客抟冲任。致血气凝滞不通者。则宜用前药宣利之。若血海干枯。无经可行者则当纯补脾肝肾三经以滋生化之源此治虚之道也若益母续断丹皮等药性主生新消瘀。犹属补泻兼行盖丹皮白色者可凉血。同熟地当归参术尚能生血。其赤色者仅只清瘀而已无瘀则耗好血不可不知木槿紫荆兼解烦热疮癣有验。

　　[卷之三：药性微蕴] 酸枣仁柏子仁郁李仁火麻仁蕤仁决明葵子

　　以上皆滑利之品。凡命门火衰滑泄。及素患梦遗者忌用之。枣仁治少阳胆热不眠。若风秘及热客大肠闭结者。则宜火麻郁李桃仁之属。若血涸津枯。致大便干涩者。则宜滋阴之味。但火麻性最峻利。须酌之。蕤仁决明佐治肝虚风热目赤。亦有效。郁仁兼疗眼痛及水肿病。葵子利二便。皆治实之物也。

　　[卷之三：药性微蕴] 生姜煨姜炮姜姜皮

　　姜生者同葱白主疗外感。初症发汗通经。所必用也。煨者主温暖脾胃性主守。炮者性却平。

　　止呕吐。燥太阴之寒湿。及治产后发热有功。但患阴虚咳嗽。及病久阳虚者禁之。误用必致脱汗。姜皮性平。能引药达表。

　　[卷之三：药性微蕴] 生栀子炒栀子炮栀子

　　生栀性太寒。古方用为吐药。疗上膈之实热。经炒者性凉祛热解烦。保肺抑心。其炮黑者性平。除郁滞。理肝气。济生逍遥散加之亦止血窍此一物而有三用也性寒凉平随火变化耳。

　　[卷之三：药性微蕴] 僵蚕全蝎诸蛇钓藤天竺黄铃羊角蜈蚣

　　此药方书谓疗中风惊风诸风。口眼邪切牙闭齿四肢抽搐诸病为有功。但中风主脏病多不治。又有似中风而非真中风。若河涧主于热。丹溪主于湿。东垣主于气者是也。大都真中风实由元气素虚故得乘虚召感所谓肝虚风自生者是也此须急投温剂。峻补真元。庶可望苏。若误用前药辛窜耗散之物。只速其死耳。里人姜郢雪年六十余。素不谨酒色。一日因积劳远归。

　　醉鼾当风。遽病亡阳。面色如妆。闭目摇头。时醒时昏。遗尿足冷。绝无痰涎。此真气暴脱。十有九死危症也。余令亟投大剂参附等药。谓或救万一。迟则不治矣。渠次郎即往市参。

　　许久未回。余与王遂生辞归。未几有一老医至。诊之曰。此病风痰何妨。予治之多矣。奈何妄议参附燥毒助气之剂。少俟明日病愈。用参调理未晚。遂投驱风攻痰之药。至晚即殁。其明验也。

　　[卷之三：药性微蕴] 麋茸阿胶石枣麋胶龟胶枸杞肉苁蓉巴戟天松子仁怀山药杜仲覆盆龙眼萝子酥酪金樱子

　　鹿茸鹿胶腽肭脐海马韭子川仙茅黄狗茎川椒雀卵鸡肾鹿茎远志五味子菟丝子沙苑蒺藜锁阳鹿跑草淫羊藿秋石黄精命门司水火。两肾绾精神乃生身之根蒂阴阳之橐也寒热偏胜。病斯睹矣。故麋茸石枣苁蓉诸品。虽能填补真阴。尚须君以熟地。又鹿茸肭脐韭子诸品。亦善益助元阳必惟佐以桂附。

　　若五味菟丝蒺藜诸品。则通益两肾之要药也但纯阴无以生长宜兼参归术以阳为用孤阳又妨独炽必主熟地石枣以阴为体盖肾虚则诸脏俱虚故补肾勿靳补脾。脾旺而诸脏俱旺。乃补脾政以补肾。法不能舍参苓归术而独疗阳光之左水又不能舍熟地石枣而专温阴翳之右火也然以上众味。皆列上品。纯补无泻。可任久饵。而肾主闭藏者宜之。再推其本。百病皆生于寒热。寒热总由于水火。水火统归于元气舍此不究。何处觅宗问谁明气化之义。识草木之蕴。洋洋大海。落落晨星。前有隐凡庄子。后有湛一唐君。学通古今。识迈常流。余幸得此。差可与商耳。每见时师大率徇标。且昧药性。治男二陈疗女四物。补水仅投芡实石斛。至熟地石枣。

　　视为泥膈敛邪。益土则用扁豆薏苡。将参归术。目为增饱结气。甚至青皮槟朴。忍耗天真。甘遂大黄。任臆攻伐。虚阳上越。认作实火。真气下脱。误为宿积。频将存亡呼吸之重恙。缓施隔靴搔痒之轻剂。坐失机权。因循陷命。如此庸盲。发难缕指。反不知愧。妄诋名手。曾闻庄唐二子。不免嚣声暗吠。是亦调高寡和。行高谤多者也。故先哲有云本草者固医家之锄弓矢也。洪纤动植。最为烦杂散于山泽而根于脏腑名不核则误取性不明则误施经不辨则误入误者在几微之间而人之生死寿夭系焉故得其精者可以保身可以养亲可以济世可以穷万物之颐可以识造化之妙而见天地之心而余是集也第就其常用者。或专见。或合见。发明病机治法宜忌之要。使观者神而明之。触类而通之。其他则濒湖之纲目已悉。故不赘。

　　卷之四 治验医案上

　　[卷之四：治验医案上] 伤寒门

　　伤寒乃感冒之重。感冒乃伤寒之轻者。在西北则多伤寒。在东南则多感冒。在冬三月为正伤寒。在春夏秋为时行伤寒。感于外为阳症传经伤寒。伤于里为阴症不传经伤寒。元气素虚为挟虚伤寒。烦劳役作为劳力伤寒。无表热有里寒为直中伤寒。外作热内受寒为夹阴伤寒。犯色因而冲寒冒风啖冷。为房劳伤寒。伤寒三百九十七法。一百一十三方方法繁复。不可胜纪。又有虚烦食积。痰饮香港脚。及温暑湿与内伤杂症。为类伤寒则伤寒乃抱括四方四时阴阳表里而统言之者也若夫分门别类。微词奥义。则有张仲景经论为群方之祖。及后王叔和成无己庞安尝徐止善吴绶钱乙朱刘元素李东垣王安道诸贤之编释辨惑。虽历数十万言。笔舌犹难尽。唯有神悟而心解之而已然操其要者莫外详究乎脉症而确辨其属外感属内伤虚实寒热真假疑似之间投药一瘥。生死反掌。至马宗素之钤法。谬妄难从。陶节庵之六书肤浅易习。

　　此特益于初学。而通权达变欲跻上乘。则独有仲景可宗。而附之以诸贤而为旁印之助可也。

