<!-- { "loadSidebar": true } -->
　　予亲是编二十余载。每遇此病。根据法救治。多获痊可。即预断死生。亦卒如言。求其为三冬正伤寒。而卒无二三见岂病不我值。抑闽海炎方。果非西北之比乎。大都仲景所言谓行道辛苦之人。多有是病。而富贵与静逸之夫。深藏固密。不能冒触。信或然也。即其不免。只挟虚伤寒耳。而挟虚之症。十见八九顾安能以麻黄桂枝青龙承气执方而混治之乎伤寒本难治而挟虚之治尤难之难倘脉症未明真假莫辨未有不覆人于呼吸之间者其值严冬得正伤寒者。余二十年来于千人中。仅见两人。后所载益郡门役姜友仆男均为力役贱辈。治以本症之药。即愈。可无疑义矣。兹列已验医案于后。乃统括伤寒而立条也。若治杂病亦已另列名目。敬以奉教于高明焉。

　　[卷之四：治验医案上] 太阳本经伤寒

　　崇祯癸未仲夏会叔陈肩吾季子首夜因房劳失精。次日冒感风寒。头痛发热。口干恶寒。

　　心腹不疼。二便如常。脉浮数有力。余以姜活汤与服。彼疑为有房事。余曰英年气血俱实。肾脏完固。虽暂泄精。不能为害。前症乃纯表邪。无兼里寒。治以辛凉。脉症相符。何虑焉。

　　彼始信服两剂顿愈。嗣因清晨登厕。冒风重感。仍投前药。越数日战汗而解。设使碍于房事。

　　脉症未明。妄投温剂。必致斑黄狂谵。而成夭札之患。

　　[卷之四：治验医案上] 太阳正伤寒

　　癸未仲冬儒者姜子社仆男往乡冒寒。头痛发热。项背腰膝。亦皆疼痛。兼口干气喘。脉浮紧有力。余以小剂麻黄汤一服。不汗而瘥。嗣因伤食。前症复作。用二陈加曲紫苏两剂方愈。因忆崇祯己巳季冬家大人署益郡时。值夜二更。我闻喊声彻。署察之乃一守役。苦头痛不堪。余时业已熟濒湖脉旨。但未试耳。出视脉左部皆浮紧有力。一切外症俱与经论吻合。即以前汤与服。黎明大汗而解。

　　[卷之四：治验医案上] 太阳阳明合病

　　甲申中秋建昌胡三府讳缜患前症。头目疼痛。发热如焚。喘渴呕吐。泄利赤黄。脉洪数有力。余投以羌活葛根黄芩半夏甘草柴芍诸药。一剂即愈。设使碍于呕利。误投温剂。必致淹延生变。

　　[卷之四：治验医案上] 阳明少阳三经合病

　　甲申夏西关外一吴姓妇人病头目疼痛。寒热往来。干呕拒食。脉浮弦不鼓。余曰前症乃肝木制土本称难治今脉虚欠胃气殊为可忧余以建中小柴二汤加术与服。渴止纳食。热亦半减。彼贫难市参。不复再药越两旬大衄而殁。嗟乎贫苦力役之夫。终岁勤动。一罹病网。饥寒随之。药饵何辨。不免轻变重。重变死耳。彼富贵骄纵之徒温饱淫佚或沉湎糟丘。或钟情枕席。

　　毒渍肠胃。精枯骨髓。二竖少侵。真元便脱即缓扁难施膏肓之治岂区区参草根所能补漏万一哉余尝拈数语以慨世曰。独恨参难疗贫。贫病日增。可叹富易购参。参功不显云。

　　[卷之四：治验医案上] 太阳阳明并病

　　甲申孟夏闽庠古友讳兆甲者患前症发热咽干。昏眩不寐。二便如常。杂治数剂不瘥。及察方药。乃解表而兼利水泽泻赤苓之属余曰解表须用辛散上行之味若利水是引邪下行故外热不得发越因而遗留不愈耳投以羌活葛根汤加减两服而愈。夫如此病症治何难事而乃以五苓散治太阳传本热结膀胱之药而治太阳阳明未退之热实相反矣。

　　[卷之四：治验医案上] 阳明伤寒

　　癸未秋上街林华远患前症。脉洪数。余投以辛凉之剂。一服即愈。未几食后劳复。皆如法治之。随痊。

　　[卷之四：治验医案上] 正阳明胃府伤寒

　　甲申夏对邻唐英患前症。发热自汗。呕逆胀闷。夜则狂谵。便秘溺涩。六脉洪数有力。

　　余以大剂三黄汤加知母淡竹木通大黄石膏与服。仍令昼夜饮水。投数剂。热退汗敛。二便清顺。

　　断以七日当战汗而解至期果然。夫如此脉症相符。实邪之病。本非难治若不投以苦寒之剂未免遗热脏腑淹困生变往往医于此际。亦有灼知属热但妨碍于呕逆喘胀。不敢峻攻。未免胆小误事耳。

　　[卷之四：治验医案上] 太阴伤寒

　　癸未夏西关外阮姓一男子患前症。外症已罢咽干腹痛。后泄赤黄。脉微浮。余投以桂枝大黄汤加减与服。一剂即愈。

　　[卷之四：治验医案上] 少阴伤寒

　　甲申腊闽清庠友罗君宠患前症。烦渴腹胀后便滑泄。手足温。脉沉细有力。复兼往来寒热。余以黄芩白芍知母浓朴柴胡大黄诸辛寒之剂。投两服而愈。

　　[卷之四：治验医案上] 厥阴伤寒

　　癸未季秋泾县明经吴胤虞。入闽患前症。越六日身无大热。咽微干。虽昏倦少神。脉却平匀和缓余告以次日当战汗而解不须药。至期果愈。甲申秋西河一魏姓男子。患前症。舌卷四逆。呕吐昏倦。六脉沉散。及察前方乃过服承气所误遂致胃败莫疗。少顷而殁。切三承气乃辛寒峻厉之剂。非其人素禀壮健。脉症俱实。岂容轻投。枉毙人命。

　　[卷之四：治验医案上] 三阴合病伤寒

　　近邻一菜佣林姓崇祯癸未春首患伤寒六日困殆。始延医。医以贫故无心详诊。每每辞不治而去。余适外出闻其母悲泣。因入视之。病者目瞑耳聋。舌有黄苔。燥渴索水。绝食两日。少动则呼。胸腹胁肋皆痛。大便下赤水。小便亦赤涩。幸囊未缩。脉沉缓。余济以大柴胡汤灌下。少顷下燥粪目开耳能闻。再与小柴汤三帖而全愈。可见生死自有定数。不然几误于诸医之说矣。此三阴症具谁谓三阴无合病乎方书谓三阴无合病是尽信书则不如无书矣。

　　[卷之四：治验医案上] 两感伤寒

　　两感与夹阴异。两感为表里俱受寒邪。夹阴为外感寒邪内伤寒冷。故两感多用辛凉。夹阴必用温热。至两感用辛凉不瘳。夹阴投温热无效。均入死法也。

　　甲申仲冬西水关一王姓男子。年二十余。患前症。头目疼痛。发热如焚。口渴燥闷。胸腹满胀。脉浮紧沉。按亦实。历只两日。延余延医。时有一老医误以为白虎症。余曰白虎症当无大热。只口燥渴。或自汗心烦。背微恶寒。始为白虎。即拟为太阳阳明合病。则当于表里症中。添一协热下利症。方是合病。此明明是大青龙症故首日头痛发热。而只口干胸满今日便增鼻干不眠。烦渴腹胀非一日太阳太阴俱病二日阳明少阴俱病乎公奈何伤寒论不读也。但喜患者英年气实。症未至引衣蜷卧尚为可救。余以大青龙汤加柴芍陈皮半夏一剂与服。应手而愈。是冬腊十七日。复有一舆夫亦患前症。初治皆发表平缓之剂。历四日。余适他出。因入视之。备询前症。及阅前方。皆邈不与病相符。六脉滑大无力。呕渴囊缩。昏不知人余断以六日当死。彼仍延他医。以为风痰用吐法。至次日即殁。前病最属危恶。古今诸贤。咸称不治。余以为禀赋尚健。冒触方新。未经妄药。胃气犹存尚犹可治则水关之男子是也若年力渐衰。邪气入深。误服舛剂。真气消亡此舆夫所以殒命于刀圭也。夫大青龙汤虽曰峻厉。第有是病而用是药。奈何易老仅以羌活冲和汤代之。是亦胆小之过。而未详长沙制方之微义矣。

　　[卷之四：治验医案上] 房劳伤寒

　　比邻林楚畹秋间为母延余彼亦以脉求诊余曰子至隆冬。当得重病。但须谨护。无足虑也。彼形体魁梧。素健无病。意疑余言为迂。及冬从征山冠。行间驱驰。历经四旬。积受寒湿。甫归犯色。次日即病头目疼痛。发热如燎。口燥唇焦。呕逆烦闷。脉浮微无力。尺细若脱。

　　余惊曰奈何阳病而得阴脉。此必犯房劳。当小腹微疼而复下利。询之果然。急以大剂桂附理中汤与服。脉症顿减。次早遍体发斑。彼疑以为附毒。余曰子积受寒湿。凝伏经络。昨得热剂血脉流通。中气既固。邪气不容。暴发于外。此乃寒斑非热斑也。然终疑不释。另投消斑平剂。胃寒药拒不纳。仍以前汤与服。斑始消。脾气亦健。夫如此症候。表症既实。燥渴狂烦。且复发斑。时医执症昧脉必用清解之剂即称知脉者。亦必限于胆小。以桂附为蛇蝎。而姑投和缓之剂均能误人于死也若郑贞侯方可鉴也。

　　甲申夏里人方房劳冒风脐下沉痛。大便滑利。脉两手浮疾如数稍按即无。余以桂附理中汤投三剂。脉症渐减。彼求速效。另延他医。误以为时行瘟病。促投寒药。教啖生果。少顷发厥狂谵。复求救于余察其六脉已绝当不超时死果然。

　　癸未秋明经郑木华子贞侯房劳感寒。复沾雨湿。前医惮用姜附。只投二陈缓剂。越九日发燥增剧。始延诸医及余延医。余告以脉见转索。本夜当殁。郑木华婿陈克新乃余内弟。甲申春患房劳冲寒。面目青黯。切牙寒战舌即转黑。四肢厥逆速余救疗。余不及脉。急以姜附汤连三剂始应。

　　[卷之四：治验医案上] 夹阴伤寒

　　癸未冬庠友张羞公长郎。年十四。病外感风邪。内伤寒冷。头痛发热。口渴呕吐。大便清利。胸腹疼胀。燥闷不眠。脉浮数无力。幸只两日。未经他医妄治。投以参附理中汤一剂。前症减半。脉缓稍健。再剂彼疑热渴未解。拣姜附不用。前症复作。余再投以前汤。诸症如失。张因问奈何发热烦渴反用燥剂。余曰脉虽浮数按即无力假热之症也便滑腹疼。呕吐拒食。此乃积寒内闭。假热外烁亦危症也，倘非坚投前剂而使误用表药何以复真阳必无幸矣。渠始信服。至今犹称感。

　　粤宪林君向次郎患前症。越八日。发燥谵妄。延余延医脉两手如丝阴阳俱脱余断以次夜二更当殁辞不治。及庄隐凡到。亦谓脉症已败。误于寒剂。至期果毙。愚意伤寒急病。反复变迁。治失其宜。命在反掌。苟非平昔稳详脉息病机。当局何能刃解夫前症乃外热内寒上假热而下真寒为阳中伏阴亦谓夹阴伤寒倘初起而即用理中姜附。温经散寒。何至妄治因循丧生。大都病家不善择医。而以时名为殉。往往自误耳。

　　[卷之四：治验医案上] 直中伤寒

　　壬午仲冬锦衣尉军一婿往乡冒雨寒湿侵内。及归服表剂数帖。燥闷呃逆。二便不通。再延周等皋治以桂附理中亦不见效。越六日延余治之。六脉沉微代散。太溪冲阳。绝不见动。余断以次夜当死。勉开一方。令其与别医商治夫前症本属理中奈何反以辛凉益助病势枉毙人命哉。

　　[卷之四：治验医案上] 阴燥伤寒

　　即病夹阴诸阴症。不早治疗。或治疗失宜。越数日而发燥如狂是也往往医家误作阳狂治疗速人死地可胜悲悼。伤寒之难。政此疑似关头参详不到耳流医中惟程凤山识之。

