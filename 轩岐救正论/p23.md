<!-- { "loadSidebar": true } -->
　　[卷之五：治验医案下] 肺脾阳虚哮喘嗽血

　　甲申春舍亲钟玄珠素患哮喘面目青白。体羸恶寒。冬剧夏愈。遇劳益甚。初服温剂。尚得痊可。辍药年余因郁复发。哮喘不休。唾血淡黄有沫余察其六脉浮滑缓弱。谓属阳虚。应须六君主治。彼惑于众论。指为阴虚唾血。恪服清火滑润之剂。前症不减。幸喜鳏居元气尚实。第卧箸每厌肥甘。胃气不无暗损。

　　[卷之五：治验医案下] 心肾虚劳吐血

　　甲申孟秋晦夜社友郑去华季郎英年弱质。芸窗劳苦。复恋帏幕。患前症。经治数月增剧。延余诊视。察其面色娇红。喉喘有声。六脉滑数无力。及询前方。乃用犀角地黄汤。倍黄连。

　　余曰此为根摇叶枯。心肾两亏之症。若初治得用纯甘至静。壮水固脾之剂。尚犹可救而乃以疗胃经实热吐血之药混治虚劳吐血宁不败胃伤生余议每剂用人参一两为君。佐以养血滋肾药数品。倘得服十余剂。脉症渐减。庶几可治。彼意以余言为妄。次日别延。仍治以苦寒止塞之剂。血顿止。至八月二十五日而殁。嗣后去华抵云间。访内侄太守陈谦夫。因晤名手李士材。谈及乃郎前症。谓广延救治。独有敝社萧友。令余每剂投参一两。余疑不用。李曰此症乃阴阳两亏。心肾将败。每剂须参二三两。方能纳气归原。引血归经。萧固知用参。而仅投一两。必迟奏效。去华归。因以告余。又以李刻医宗必读一书示余。不谓六合寥廓之内。亦有臭味同气之士。是先得我心者也。李号士材讳中梓其先人官吏科君亦明经薄仕。而隐于医。博洽洞晓。具有绝识。阅其所刻仅五册。词简而明。法精以详。允为当世正法眼。余婆心热肠。每欲远访参印疑义。而苦为兵戈梗道。有志未遂。俟之他日耳。其前书当附骥于立斋先生。而凌驾于刘朱之上。余期鸠工重梓。以广其传。先为摘出。以告同患者。

　　[卷之五：治验医案下] 肺经风热咯血

　　甲申季春吴门表侄妇脾胃素热。因冒感风邪。目涩鼻干。自用姜汤。连三晨咯血数口。

　　又恣饮藕汤益增烦胀。夫所谓外感者从外而入必令从外而出。姜汤独力。既难奏效藕汤凉涩复闭外邪用解表剂人芩连天花粉。一服即愈。

　　[卷之五：治验医案下] 胃经积热吐血

　　癸未夏内弟陈克辉英年气盛。连宵痛饮。复啖炙爆。数日胃口嘈杂。呕血碗许。脉洪缓有神。无别兼症投以犀角地黄汤。入天花川连。连三剂。仍令恣饮藕汤。得全愈切前汤寒凉泻火本以治脾胃实热积热之症效如桴鼓时医不知谓其有验辄移以治虚劳失血遂致败胃泻阳陷人死地犹然不悟。岂知年有老壮。体有虚实。症有寒热。随宜施治自当奏效。其可一概混投乎。

　　[卷之五：治验医案下] 脾肾两经虚寒下血

　　甲申夏庠友林鼎万长女适余内侄陈昌元者。年甫二十。元气虚寒。面色青白。肢体频冷。呕痰饱胀。小便清利。患大便脱血。数月不瘳。脉沉伏如无。着骨重寻。方见蠕动。余曰脉症相符。此藏气虚寒脱血也。投以十全大补汤。去川芎白芍。加熟附炮姜。少佐升麻。仅服四剂便血顿止神思健爽。胃强亦喜纳食。若以为此症属热。妄投寒剂。必无幸矣。

　　[卷之五：治验医案下] 脾胃两经久虚便血

　　戊寅中夏因访东胶殷州守与其同年朱明社孝廉同居停余见其面色青黄。日数赴厕。因询之。

　　朱曰初为感寒过饮姜汤。患内热脱血。随治以芩连寒剂。即愈。及秋北上。劳顿复发。根据前方修服。至次剂。拒吐不纳。遂辍药。惟茹澹静摄。两旬方瘥。顷为荒途寇警惊劳仍作。历今三月。且复倦怠增剧。延数医皆力言须投寒剂畏而不敢从。余脉之。六部皆沉缓濡弱。此亦易易治耳。但须广费杖头。朱曰得三载沉顿瘳何惜铢锱。且圆珠环以酬明德。余曰公始受辛热。投以苦寒对症之剂。宜乎即愈矣。但热气虽消而广肠血窍。尚未敛合。故每遇劳辄发夫劳则伤脾脾伤便不能统血以致下陷循故窍而出实因于劳非出于热也因忆杨仁斋有云病久热衰。则尊症不得为热明矣。奈何执投前剂。苦寒败胃。夫安得不吐。及病三发而元气愈虚。是以愈虚愈脱。愈脱愈虚。淹延岁月。而增困也。治须纯王至静。固中滋补之剂。方可搏刮生机耳。朱遽起席。拍案大呼曰。得公数言。便足起吾膏肪。奚翅藉笼中之授乎。吾三年中。历游秦楚齐梁遍访炫名诸医。并未有如公之从本源发挥者。余以熟地为君。参归术为臣。丹皮炙草五味知母茯苓阿胶等药为佐。引用柴胡升麻为丸与服。仍令兼饮归脾汤。略用加减。两旬血减半。胃气渐健。逾月面转红润。诸症如失。及临别浓遗金帛。余峻辞不受曰。投欢倾盖。谊重金石。济人盛事。敢望报乎。后闻主鹾林金粟长郎年尚英壮。亦患前症。

　　历延名医。皆治以凉血清火之药。岁久弥剧。每斤丸剂。尚加川连至四五两竟至败胃泻阳而死。可不痛哉。余以世谊往吊。始悉其详。虽方书有云脱于下者属阴为顺若如此错治是反逆矣。

　　[卷之五：治验医案下] 脾肝肾虚损吐血

　　甲申春王芝提先生次郎则奚素喜怒。屡患血症。仍不守禁。且恋帷。面色青黯。骨蒸潮热。

　　因数宵剧饮。僮仆忤意。怒火升炎。迫血暴呕。初疗不愈。越四日延余察其六脉弦硬。且少胃气。谓此症须参或可救。彼疑不服。姑投以静血顺气平缓之剂。四服。每旦仅唾血数口。

　　喘胀亦平。余曰症虽渐减。脉全未复。非遵用葛可久独参法。必无瘥理。但恐尚迟耳。彼始惊悟。缘杖头偶乏。索逋于邻友不能即应。拍案嗔呼。血复上涌不止。时在坐邵是龙善脉。

　　亦谓金水已败。法在不治。至夜而殁。

　　[卷之五：治验医案下] 心肝肾虚损淋血

　　癸未春郡司马朱六间公年五旬。艰嗣。不慎酒色。饮食起居失宜。面目青黯。怒则晕。大便秘塞脱血。小便淋血如割。屡治皆清火通淋之剂。反加剧。脉沉迟两尺带涩。余曰此乃肾水枯竭不能滋生肝血遂致虚火上炎移热二肠迫血下窜因而队道沥枯妨碍升降故每欲便塞疼难堪须用甘温之剂滋益化源补养肝木使阴血盛则津液充而淋秘自解矣公曰善向未有谈及此者令投补中益气汤。去柴胡倍人参加牛膝。少佐肉桂。丸用加减八味。入人参苁蓉远志服逾月渐次而愈。

　　[卷之五：治验医案下] 心脾郁热淋血

　　壬午孟秋余因访宁庠林馨公会间有同社郑友者云经月病魔侵缠不堪。屡治罔瘥。详言乃知患淋。余曰淋症有虚实寒热之殊。今公年未三旬。元气充实。而修途劳。饮食不调。复喜火酒。脾受积热矣。时当炎令。丁火司权丙火协应。故心移热小肠。五火因而内灼。上肺燥口渴。下肾燥淋结。前剂八正五淋只专治淋而未知清水上源滋益肺金故不效授以二陈小柴加龙胆知母麦冬木通一方与服。首剂知减。数剂全愈。未几入闱。神思爽然。

　　前汤小柴龙胆。乃清肝火之剂肝为心之母未有母安而子不静之理况龙胆善治实热诸淋敷功极速若人参知母麦冬黄芩皆益水上源清金润燥之要药也木通虽曰通淋。引药入心。不止散小肠结热耳佐二陈则使健脾。而速于营运药力也。

　　[卷之五：治验医案下] 心肝肾三经劳郁吐血

　　甲申孟春连友蜚天素体孱弱。喜亲芸案。便赤梦遗。灯宵竞逐。触事忤意。遂患前症。

　　嗽痰甚多。初疗降气清火之剂不瘥。至二十一日延余诊视。脉两寸洪大虚阔关尺浮缓无力。余曰血症本非难治。但元气虚脱上浮。肝肾皆得克脉。幸喜不数然须久服参纯王之剂方得平复若用苦寒错治。必至成瘵。议以加减八珍汤。彼疑参难疗血。仍延前医。及二十四日增剧。

　　复再延余。投以前议药四剂。唾血遂止。经旬潮热亦减。惟脉未复。每多言痰嗽不止。少劳梦遗频作。余曰心肾不交阴阳虚极必经年勿辍良剂。自可奏效。始信余言恪守禁忌。计复过丸剂七斤。汤剂八十余帖而愈。至酉春乃兄延余蜚天亦以脉求胗。察其六脉相生。和缓有神两尺沉实。当主有喜。蜚天曰已得孕两月矣。至秋果举一子。

　　又同时有西关外陈子珍庠生亦患前症。因疗数月不瘥。至四月十一日延余察其病源脉症。皆与连蜚天相同。余议投参术熟地主治。彼谓血无补法。熟地性温。参术助火。误服宁不丧生。反生议诮。仍照前医治恪服苦寒清金之剂。经年渐笃。至次夏呕血不止。又用止塞之剂。致肠结胀痛。逾旬滨死。别请疡医。令其刀刺肛门。溃脓数盂而殁。

　　[卷之五：治验医案下] 脾肺肾积劳便血

　　癸酉夏家大人署临邛。因较生童。邀学博彭予白先生衙斋阅卷。余得与促膝谭欢五晨夕。先生尝以病脱血为苦。叹屡治不瘥。察原委盖为素下帷诵着。无间寒暄积劳所致余以为劳伤脾肺即肾家伎巧亦为之竭矣问曰得无遇事过极。时而火热升燎首面乎。先生曰政苦有此兼症。

　　叠投芩连清火之剂。漫不应。法几穷矣。脉之六部沉缓。投以六味加五味肉桂人参一丸方。

　　先生复云血症可投温剂乎余谓其脉沉缓属虚寒。非温剂不能愈血症也。仍陈以薛立斋医案。

　　始信服。初只每日服钱许越数期渐效乃增至数钱。经三月五载沉顿瘳嗣登甲戌第司理漳郡。家大人以丙子岁归田。先生邀抵官衙。余亦往从。款洽逾昔。询前症不作。犹服六味方无间云。

　　[卷之五：治验医案下] 产后吐血崩血

　　癸酉仲冬时在益郡署中。先室分娩受寒。胎衣不下血溃盈盆。越七日因怒呕血少止。复暴崩如涌。两眼瞑合。四肢冷厥。不省人事。脉六部沉代。势属危急。余即以人参二两为君。黄归身附子炙草各二钱为佐。入山漆三钱。武火促煎。仍请蜀藩良医胡君商治。胡至胗视曰。脾为统血之原。今肝木凌土。固中敛血。须加白术。余如言治之。药半晌。目转气舒。脉复渐苏。至十三日肢体忽肿。又治以十全大补汤。去芎芍。加炮姜。七剂始退。再延胡君议修补养之剂。胡曰前症真阴暴绝。已入死法。今倘勤加调摄。勿辍良剂。亦可少延数年。自是冬而历甲申季夏一十二载。经水断绝。盛暑犹着绵衣。暂离参数日。便病晕眩喘胀。计服过人参十五斤有奇丸剂五十余斤。汤药千五百帖。而终不免于一死。只因数载以来。俯仰乏资。参难裕置。至甲申仲夏。余缘洪江之行。复触事火升作渴。误嚼荸荠数枚。遂患格症。

　　食入即吐。胃气遽绝。日只饮水碗许。绝谷四十九日而殁。殁时肌体丰润如生。可知参功累积造命非小。每恨需参难继。枉死。致令结发参商。哀肠寸断。余几无以为生矣。

　　[卷之五：治验医案下] 产后蓄血兼症

