<!-- { "loadSidebar": true } -->
　　樟脑（三钱） 黄丹（三钱） 水粉（三钱） 枯矾（三钱） 地龙粪（五钱） 各研极细末，以麻油调敷疮口上，不到数日，自然疮内生肉，而疮口外敛，真神方也。轻者用前方而不必用外治，重者内外合治，无不速愈矣。

　　铎从万世起见，将此仙方轻易传世，愿世人广传，体铎之心为心，切勿自恃为奇，隐而不传，以受天谴也。

　　跋

　　远公陈先生真奇士也。尝着《石室秘 》及本草诸书行世，私心企慕殆二十余年矣。一日晤成君而行，因悉先生着述甚富，盖成君为远公之甥，故知之为独详。

　　其书总名《洞垣全书》，其中最有益于人世者，莫若《辨证录》。余遂固请得而有焉。

　　斯编辨病体之异同，证药味之攻补，五行生克、准情酌理，明如指掌，即不善于导养者，读之亦能知所从事，不少迷惑，是真有益于人世者也。余因勉力付诸剞劂，将以公之海内，不独轩岐家视为津梁，亦可使天下后世皆有所辨证，而病者起、危者安，胥熙熙然咸跻于仁寿之域，是则余之素志焉耳。

　　鄞县楼庆昌敬跋

　　
