<!-- { "loadSidebar": true } -->
　　水煎服。方名解焚汤。用大黄以泻其火酒之毒；用栀子以泄其肝木之火，用二味祛除，未免过于迅利。复用芍药、当归以大补其肝血，盖血足而火自息也；加柴胡、白芥子以舒其肝叶之气，而消其膜膈之痰，痰消而肝气益舒，肝气舒而风象自去。倘误以为中风也，而妄加入麻黄、羌活等药，愈祛风而愈动其火矣。或不去滋肝，而反去补气，则阳旺而气盛，转来助火，肝中血燥，益足以增添怒气，势必火亢自焚，而成猝中之症矣。

　　此症亦可用宽气汤：柴胡 乌药 秦艽 甘草 酒蒸大黄（各一钱） 白芍（一两） 茯苓（三钱） 当归（三钱） 天麻防风（各三分） 天花粉（二钱）

　　水煎服。

　　有人猝中之后，手足流注疼痛，久之则麻痹不仁，难以屈伸，人以为中风之伤，以致风湿相搏，关节不利也，而不知不然。此症实因先有水湿，人不知治元气之衰，而反去祛风利湿，以成似中风之症也。既因虚而成湿，又因湿而致中，不去治元气之虚，尚可治风湿之旺乎。然而风湿既已搏结于一身，但去补气而不去祛风利湿，亦非救误之道也。今用两利汤白术（五钱） 茯苓（五钱） 薏仁（一两） 人参（一钱） 甘草（五分） 白芍（一两） 当归（一钱） 肉桂（三分） 防风（五分） 半夏（一钱）

　　水煎服。连服四剂而疼痛止，再服十剂而麻痹愈，再服十剂而屈伸尽利矣。

　　方中补多于攻，用防风以散风，而不用泽泻、猪苓以利水。盖因虚而成风湿，既祛其风，何可复泻其水。况方中白术、薏仁未尝非利水之药也，于补水之中以行其利水之法，则水易流，而无阻滞之虞。水湿既去，而风难独留，故少用防风以表邪，而孤子之风邪，无水艰于作浪，不必多用风药，而风无不除也。

　　此症用至仁汤亦能收功。

　　白术 黄 白芍 天花粉（各三钱） 茯苓（五钱） 车前子（一钱） 防风（五分） 甘草（五分） 肉桂（三分） 益智仁（五分）

　　水煎服。

　　卷之二

　　痹证门（十一则）

　　人有两足牵连作痛，腹又微溏，人不能寐，卧倒足缩而不能伸，伸则愈痛者，人以为寒湿之成痹也，谁知是风寒湿同结于大肠乎?夫风入大肠，日日大便，邪似易下，即有湿气，亦可同散，何以固结于中，而痛形于两足耶?不知寒邪入腹，而留于大肠，又得风湿相搏，每不肯遽散，因成为痹耳。治法必去此风寒湿三气之邪，使不留于大肠，而痹病可愈。然而徒治大肠之邪，而风寒湿转难去也，又宜益大肠之气，令气旺于肠中，而转输倍速，则风寒湿亦易祛诶。方用逐痹丹：人参（一钱） 茯苓（五钱） 肉桂（三分） 升麻（五分） 甘草（一钱） 薏仁（一两） 神曲（五分） 白术（五钱） 水煎服。一剂而湿去，二剂而风寒亦散也。

　　此方治湿为多，而治风治寒反轻者，盖水湿最难分消，治其难，而易者更易。况治湿之中，不伤元气，则大肠自有传化之妙力，能使风寒随湿而同解也。

　　此症亦可用薏仁苓术汤：茯苓 白术（各五钱） 薏仁（一两） 肉桂（三分） 炒荆芥（三钱）

　　水煎服。

　　人有呕吐不宁，胸膈饱闷，吞酸作痛，因而两足亦痛者，人以为胃口之寒也，谁知是风寒湿结于胃而成痹乎。夫胃喜热而不喜寒，胃口一寒，邪气因之相犯，风入于胃而不散，湿停于胃而不行，三者相合，而痹症乃成。治法祛三者之邪，而仍在调其胃气，胃气健而风寒湿不攻自解也。方用六君子汤加减治之。

　　人参（三钱） 白术（五钱） 生姜（五片） 陈皮（五分） 甘草（五分） 肉桂（五分） 荆芥（三钱） 茯苓（三钱） 半夏（一钱）

　　水煎服。一剂轻，二剂又轻，三剂更轻，连服十剂而饱闷酸痛之证尽去。

　　此方开胃而又善分消，加之生姜、荆芥，尤善祛散风寒，以离散党羽，故奏功特神也。

　　此症亦可用温胃消湿丹：人参 黄 茯神 巴戟天（各三钱） 远志（一钱） 肉桂（三分） 肉豆蔻（一枚） 益智仁 甘草防风（各五分）

　　水煎服。

　　人有心下畏寒作痛，惕惕善惊，懒于饮食，以手按之，如有水声 ，人以为水停心下也，谁知是风寒湿结于心包络乎!夫水邪犯心则痛；风邪乘心则痛；寒邪入心则痛，是邪无论风寒湿均能成病。重则未有不死者，今止畏寒作痛，而不致有死亡者，正心包以障心也。然心包既然障心，独当其锋，安得而不痛乎。治法自当急祛风寒湿三者之邪，使之毋犯心包，而心君相安，何致心下之痛哉。虽然徒祛风寒湿之邪，而不补心包之气，则心包太弱，而外援之师亦多相欺，反成覆亡之祸。故必补心包而兼治风寒湿也。方用散痹汤：巴戟天（五钱） 白术（五钱） 菟丝子（三钱） 炒枣仁（三钱） 远志（八分） 山药（五钱） 莲子（五钱）

　　茯苓（三钱） 甘草（三分） 柴胡（一钱） 半夏（一钱）

　　水煎服。一剂而惊止，二剂而胃气开，三剂而水声息，十剂而心下之痛安然也。

　　此方之药，似乎单治心也，然而心包为心之相臣，治心正所以治心包耳。譬如君主清明，而相臣供职惟谨，自能安反侧于顷刻也。

　　此症可用巴戟天汤：人参 白术 茯神 巴戟天 车前子（各三钱） 山药（一两） 半夏 肉桂（各一钱）

　　水煎服。

　　人有小便艰涩，道涩如淋，而下体生疼，时而升上有如疝气，人以为疝，或以为淋，而不知非也。盖风寒湿入于小肠之间，而成痹耳。夫小肠主泄水者也，水入小肠，何邪不去，乃缩住而不流，盖寒与风作祟也。治法必须散小肠之风寒，而湿气不难去也。然而治小肠，必宜治膀胱之为得，膀胱利而小肠无不利也。虽膀胱亦有痹症，而与小肠之痹正无差别，故治小肠之痹，必当以治膀胱者治之耳（风寒湿入于小肠而成痹，亦无人能识）。方用攻痹散：车前子（三钱） 茯苓（三钱） 薏仁（一两） 肉桂（五分） 木通（二钱） 白术（五钱） 王不留行（一钱）

　　水煎服。一连数剂。而似淋者不淋，似疝者不疝，再服数剂，而痛如失也。

　　此方利湿而又不耗气，祛寒而风自散，所以为佳，何用逐风之品以损伤脏腑哉。

　　此症可用寄奴汤：白术（一两） 茯苓（三钱） 肉桂（一钱） 柴胡（一钱） 刘寄奴（二钱）

　　水煎服。

　　人有一身上下尽行作痛，有时而止，痰气不清，欲嗽不能，咽喉气闷，胸膈饱胀，二便艰涩，人以为肺气之不行也，谁知是风寒湿之犯于三焦乎。夫三焦主气，而流通于上中下之间者，气也。风寒湿感一邪，而气即不能宣矣。况三邪搏结，安能自舒乎。毋怪清浊二道，举皆闭塞，因而作痛也。治法不急祛风寒湿三者之邪，则三焦何以流通哉。然三焦不可径治也。治三焦必宜治肾，肾气旺而下焦之气始通；更宜治肺，肺气肃而上焦之气始降；尤宜治脾胃，脾胃健而中焦之气始化。理肺、肾、脾胃之气，而益之散邪之药，则三焦得令，而风寒湿不难去也。方用理本汤：人参（一钱） 白术（五钱） 麦冬（三钱） 山药（五钱） 芡实（五钱） 巴戟天（三钱） 肉桂（一钱） 桔梗（五分） 贝母（五分） 白芥子（二钱） 防己（三分） 茯苓（三钱） 草（一钱）

　　水煎服。四剂而上中下之气乃通，一身之病尽解，再用四剂，诸症全愈。

　　此方全去扶肺、肾、脾胃之气，而轻于祛风寒湿者，正所以理其本也，而攻标在其内矣。况原未尝无荡邪之药乎，故能建功若是之神也。

　　此症亦可用防桂术苓散：白术 茯苓 防风（各五钱） 巴戟天（三钱） 肉桂（一钱） 桂枝（八分） 天花粉 黄 （各二钱）

　　水煎服。

　　人有胸背、手足、腰脊牵连疼痛不定，或来或去，至头重不可举，痰唾稠粘，口角流涎，卧则喉中有声，人以为此痹症也，宜用控涎丹治之，而不知非也。夫痹虽合风寒湿三气之邪以成，然而人之气血不虚，则风寒湿何从而入?风寒湿之入，乃乘气血之虚而侵之也。乌可徒治其邪而不补其正乎。控涎丹用甘遂、大戟以祛邪，而无补气补血之药，往往用之以治痹而不能收功，反致败绩者坐此弊也。法宜补正而助以祛邪，则百战而百胜矣。方名补正逐邪汤：白术（五钱） 薏仁（五钱） 人参（一钱） 桂枝（三分） 茯苓（一两） 白芥子（三钱）

　　水煎服。二剂轻，十剂愈。

　　白术、薏仁、人参、茯苓皆健脾补气之药，又利水去湿之剂也。虽曰风寒湿合而成痹，其内最多者湿也。湿在经络、肠胃之间，最难分化，逐其湿而风寒正不必治而自散，所以止佐桂枝数分而已足也。惟是既用参、术、薏、苓以健土而利湿，尚何虑痰哉。然而风寒湿之邪，每藉痰为奥援，故治痹者必治痰。今用白芥子，膜膈之中痰且尽消，其余各处之痰有不尽消者乎?痰消而风寒湿无可藏之薮，欲聚而作乱，已不可得，况正气日旺哉。或曰痹成于气血之虚，治法自宜气血双补矣，何以方中止用气分之药以益气，绝不用血分之药以益血也?不知气旺自能生血，且血有形之物，补之艰于速生，且恐因循等待，有碍生气之速，不若专补其气，而去风去湿去寒之更捷也。

　　此症亦可用自适汤：黄 白芍 当归 茯苓（各五钱） 陈皮（五分） 半夏 羌活 甘草（各一钱） 柴胡（二钱） 桔梗（五分）

　　水煎服。

　　人有肌肉热极，体上如鼠走，唇口反裂，久则缩入，遍身皮毛尽发红黑，人以为热痹也。夫风寒湿三者合而成痹，未闻三者之中更添入热痹之谓。此乃热极生风，似乎痹症，而实非痹症也。治法解其阳明之热，而少散其风则得矣，不必更治其湿也。至于寒邪，尤不必顾。盖寒则不热，而热则不寒耳。方用化炎汤：玄参（一两） 甘菊花（五钱） 麦冬（五钱） 升麻（三钱） 羚羊角（镑，五分） 生地（五钱） 荆芥（炒，三钱）

　　水煎服。连服二剂而热少解，再服四剂而诸症尽愈矣。

　　方中用玄参、菊花、生地、麦冬解其阳明之火，而更退其肺金之炎者，以肺主皮毛也。

