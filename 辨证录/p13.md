<!-- { "loadSidebar": true } -->
　　人有真正心痛，法在不救，然用药得宜，亦未尝不可生也。其症心痛不在胃脘之间，亦不在两胁之处，恰在心窝之中，如虫内咬，如蛇内钻，不特用饭不能，即饮水亦不可入，手足冰冷，面目青红者是也。夫真心痛，原有两症，一寒邪犯心，一火邪犯心也。寒犯心者，乃直中阴经之病，猝不及防，一时感之，立刻身死。死后必有手足尽紫黑者，甚则遍身俱青，多非药食能救，以至急而不遑救也。倘家存药饵，用人参一、二两，附子三钱，急煎救之，可以望生，否则必死。若火犯心者，其势虽急而犹缓，可以远觅药饵，故不可不传方法，以救人也。余言前症，正火邪犯心也，但同是心疼，何以辨其一为寒而一为热?盖寒邪舌必滑，而热邪舌必燥耳。倘辨其为火热之心痛，即用救真汤投之炒栀子（三钱） 炙甘草（一钱） 白芍（一两） 广木香末（二钱） 石菖蒲（一钱）

　　水煎服。一剂而痛止矣，不必更用二剂。但痛止后必须忍饥一日，断不再发。

　　或曰：既是真心痛，宜用黄连以直治心火，何以不治心而治肝耶?不知肝为心之母，泻肝木之气，则肝不助火而心气自平，泻肝木正善于泻心火也。倘直泻其心，则心必受伤，虽暂取效于一时，而脾胃不能仰给于心火，则生气遏抑，必至中脘虚寒，又变成他症矣。此黄连之所以不用，而反用栀子也。

　　人有患心疼之病，百药治之不效，得寒则痛，得热亦痛，盖此症非心痛，乃胃痛也。寒热俱能作痛，盖寒与热不并立，寒热同乘于心胃之间，寒欲凌热，而热不肯相让；热欲欺寒，而寒不肯相安，两相攻战，势均力敌。治心则胃气受伤，治胃则心气受损，所以治寒治热，而两无一效也。治法宜两治之以解纷，而心痛自愈。方用双治汤：附子（一钱） 黄连（一钱） 白芍（五钱） 甘草（一钱）

　　水煎服。一剂而痛立愈。

　　用黄连以清心火，用附子以祛胃寒，用白芍、甘草为君，使两家有和解之好。盖芍药、甘草最能入肝平木，肝气既平，自然不去克胃，而又去生心，调和于心胃之间，实有至理，非漫然而用之者也。

　　此症亦可用苍乌暖心丹：白术（一两） 白芍（二钱） 茯苓（五钱） 苍术（三钱） 川乌（一钱） 肉桂 甘草（各五分）

　　水煎服。下喉即止痛。

　　人有心痛不能忍，气息奄奄，服姜汤而少安，手按之而能忍，目轻夜重，痛阵至时，几不欲生，人以为此寒痛也。用热药少止，片时而仍痛，其故何与?寒有不同也。凡人心君宁静，由于肾气之通心也。肾气不交于心，而寒邪中之，心遂不安而痛矣。倘徒祛其寒而不补其肾，则肾虚而火不能下热于肾中，即肾虚，而水不能上交于心内。此治心必须治肾，而补肾中之火以救心，犹必须补肾中之水以救肾也。方用补水救火汤：熟地（一两） 山茱萸（三钱） 巴戟天（五钱） 山药（三钱） 白术（五钱） 肉桂（一钱） 北五味（五分）

　　水煎服。一剂而痛可止，二剂而痛全愈，十剂而痛不再发。

　　此方视之，绝非治心痛之药，而用之治心肾不交之心痛，实有奇功。盖肾中水火不交，而肾邪直犯于心矣。吾补其肾中之水火，水得真火以相生，火得真水以相养，肾中之阴阳既济，则心肾之阴阳又安得有冰炭之乖乎。故不必引其上下之相交，而肾气自通于心，心气自降于肾，一如夫妇之好合矣，邪亦乌能间之，况原无寒邪哉。

　　此症用交济汤亦佳。

　　白术 苍术（各五钱） 肉桂 破故纸 菟丝子（各三钱） 广木香 甘草（各一钱） 熟地（一两）

　　水煎服。

　　卷之二

　　胁痛门（五则）

　　人有两胁作痛，终年累月而不愈者，或时而少愈，时而作痛，病来之时，身发寒热，不思饮食，人以为此肝经之病也。然肝经之所以成病，尚未知其故，大约得之气恼者为多。因一时拂抑，欲怒而不敢，一种不平之气，未得畅泄，肝气郁而胆气亦郁，不能取决于心中，而心中作热，外反变寒，寒热交蒸，则肝经之血停住于两胁而作痛矣。倘境遇顺适，则肝气少舒，其痛不甚。及夫听恶声，值逆境，又触动其从前之怒气，则前病顿兴，而痛更重矣。治法必须解其怒气，要在平肝。方用遣怒丹：白芍（二两） 柴胡（一钱） 甘草（一钱） 乳香末（一钱） 广木香末（一钱） 白芥子（三钱） 桃仁（十粒水煎服。一剂痛轻，四剂痛止，十剂病除。

　　夫平肝之药，舍白芍实无第二味可代，世人不知其功效，不敢多用。孰知白芍必多用而后能取胜，用至二两，则其力倍于寻常，自能遍舒其肝气。况助以柴胡之疏泄，甘草之调剂，桃仁、白芥以攻其败瘀，乳香、广木以止其痛疼，安得不直捣中坚以解散其敌垒哉。

　　此症亦可用宣郁定痛汤：白芍（一两） 川芎 当归 丹皮（各三钱） 柴胡（二钱） 甘草 白芥子 大黄 牛膝 炒栀子（各一钱）

　　水煎服。二剂即安。

　　人有横逆骤加，一时大怒，叫号骂詈，致两胁大痛而声哑者，人以为怒气伤肝矣。然而其人必素有火性者，此等肝脉必洪大而无伦次，眼珠必红，口必大渴呼水，舌必干燥而开裂，当急用平肝泻火之药，方能舒其暴怒之气，倘少迟药饵，或药饵不中其病，必触动其气，有吐血倾盆之患矣。急用平怒汤：白芍（三两） 丹皮（一两） 当归（一两） 炒栀子（五钱） 荆芥（炒黑，五钱） 天花粉（三钱） 甘草（一水煎服。一剂而气少舒，二剂而气大平，三剂痛如失，不必四剂也。

　　盖肝性最急，怒则其气不平，用芍药平其气也，甘草缓其急也。肝气既平而且缓，而后可散其气而泻其火矣。当归辛以散之也，荆芥引而散之也，栀子、丹皮凉以泻之也。然而徒散其火，而火为痰气所结，则散火而未能遽散，故又加香附以通其气，加花粉以消其痰。君臣佐使，无非解纷之妙药，怒气虽甚，有不自知其解而解者矣。或疑药剂太重，凉药过多，讵知其人，素系有火，又加大怒，则五脏无非热气，苟不用大剂凉药，何以平其怒而解其火哉。

　　此症用平怒散亦妙。

　　白芍（一两） 丹皮（一两） 当归（五钱） 炒栀子 牛膝（各三钱） 甘草 柴胡 广木香（各一钱）

　　枳壳（八分）

　　水煎服。一剂轻，二剂愈。

　　人有跌扑之后，两胁胀痛，手不可按，人以为瘀血之作祟也，用小柴胡汤加草龙胆、青皮等药而愈。次年而左胁复痛，仍以前药治之，不能取效。盖瘀血存于其中，积而不散，久而成痛也。夫小柴胡乃半表半里之药，最能入肝以舒木，而胁正肝之部位，宜乎取效而不效者，以小柴胡止能消有形之活血，而不能散有形之死血也。血活易于流动，行气而瘀滞可通，血死难于推移，行气而沉积不化，必用败血之药以下死血，而痛可除也。方用抵当丸，以水蛭、虻虫有形之毒物，庶易下有形之死血耳。服一剂，必便黑血而愈，愈后乃用四物汤加减而调理之。

　　熟地（一两） 白芍（一两） 丹皮（三钱） 川芎（一钱） 当归（五钱） 三七根末（三钱）

　　水煎服。

　　四物汤补血之剂也，既下死血，何以又补其血乎?不知血死既久，在肝经则肝血已无生气，若不补其血，则肝舍空虚，未必不因虚而成痛，惟补其血，则死血方去，而新血即生，肝气快乐，何至有再痛之虞乎。然则补血可也，又加三七根以止血者何居?恐水蛭、虻虫过于下血，万一死血行而活血随之而下，不徒补无益乎。所以于补中止之，得补之益，而无下之失，始奏万全之功也。

　　此症亦可用散瘀汤：水蛭（炒黑色，为末，一钱） 当归（五钱） 丹皮 红花（各五钱） 甘草（一钱） 生地（三钱）

　　水煎服。一剂即愈。

　　人有右胁大痛，肿起如覆杯，手不可按，按之痛益甚，人以为肝经之火也，谁知是脾火内伏、瘀血存注而不散乎?夫胁虽为肝位，而肝必克脾，脾受肝克，则脾亦能随肝而作痛。

　　然而无形之痛，治肝而痛可止，有形之痛，治脾而痛始消。今痛而作肿，正有形之痛也，乃瘀血积于脾中，郁而不舒，乘肝部之隙，因外肿于右胁耳。治法必须通脾中伏热，而下其瘀血，则痛可立除也。方用败瘀止痛汤：大黄（三钱） 桃仁（十四粒） 当归（三钱） 白芍（一两） 柴胡（一钱） 黄连（一钱） 浓朴（二钱） 甘草水煎服。一剂而瘀血下，二剂而痛除，肿亦尽消。

　　此方大黄、柴胡、黄连同用，能扫瘀去陈，开郁逐火，迅速而无留滞之苦。然非多用白芍，则肝气难平，而脾中之热受制于肝，正不易散，是病在脾，而治仍在肝也。

　　此症用木土两平汤亦效。

　　石膏 茯苓 苍术 炒栀子（各三钱） 白芍（五钱） 甘草（一钱）

　　水煎服。一剂轻，二剂愈。

　　人有贪色房劳，又兼恼怒，因而风府胀闷，两胁作痛，人以为色欲损肾，怒气伤肝，理当兼治，而不知兼治之中尤当治肾也。盖肝为肾之子，肾足而肝气易平，肾亏而肝血多燥，肝恶急，补血以制其急，不若补水以安其急也。况肝血易生，而肾水难生，所以肝血不足，轻补肝而木得其养矣。肾水不足，非大用补肾之味，则水不能生。然则房劳之后胁痛，其亏于精者更多，乌可重治肝而轻治肾哉。方用填精益血汤：熟地（一两） 山茱萸（五钱） 白芍（五钱） 当归（三钱） 柴胡（一钱） 丹皮（二钱） 沙参（三钱） 茯苓水煎服。一剂而肝气平，二剂而胁痛止，连服十剂全愈。

　　此方重于补肾以填精，轻于舒肝以益血，治肝肾之中而复去通腰脐之气。腰脐气利，而两胁之气有不同利者乎。故精血生而痛亦止耳。

　　此症亦可用水木两滋汤：熟地（一两） 山茱萸 山药（各四钱） 白芍 当归（各五钱） 甘草（一钱）

　　水煎服。

　　卷之二

　　头痛门（六则）

　　人有头痛连脑，双目赤红，如破如裂者，所谓真正头痛也。此病一时暴发，法在不救，盖邪入脑髓而不得出也。虽然邪在脑，不比邪犯心与犯五脏也，苟治之得法，亦有生者。我今传一奇方以救世，名为救脑汤：辛夷（三钱） 川芎（一两） 细辛（一钱） 当归（一两） 蔓荆子（二钱）

　　水煎服。一剂而痛即止。

　　细辛、蔓荆治头痛之药也，然不能直入于脑，得辛夷之导引则入之矣。但三味皆耗气之味，同川芎用之，虽亦得愈头痛，然而过于辛散，邪气散而真气亦散矣，故又加入当归之补气补血，则气血周通于一身，邪自不能独留于头上矣，有不顿愈者乎。
