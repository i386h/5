<!-- { "loadSidebar": true } -->
　　人有腹痛至急，两胁亦觉胀满，口苦作呕，吞酸欲泻，而又不可得，此乃气痛也。用寒药治之不效，热药亦不效，用补药亦不效。盖肝木气郁，下克脾土，土畏木克，而阳气不敢升腾，因之下行而无可舒泄，复转行于上而作呕，彼此牵掣而痛无已时也。治法必须疏肝气之滞，而又升腾脾胃之阳气，则土不畏木之侵凌，而痛自止也。方用逍遥散加减最妙。

　　柴胡（一钱） 白芍（五钱） 白术（一钱） 甘草（一钱） 茯苓（三钱） 陈皮（一钱） 当归（二钱） 神曲（一钱）

　　水煎服。二剂而痛止矣。

　　盖逍遥散解郁，而此痛又须缓图，不必更用重剂，再服四剂而奏功全矣。

　　此症用苍白甘草汤亦妙。

　　苍术（五钱） 白芍（一两） 甘草（一钱）

　　水煎服。二剂愈。

　　人有多食生冷燔炙之物，或难化之品，存于腹内作痛，手按之而痛甚者，此食积于肠，闭结而不得出，有燥屎之故也。法宜逐积化滞，非下之不可。然而下多亡阴，不可不防。夫人能食者，阳旺也，能食而不能化者，阴衰也。使阳旺之人，何物不能消化，焉有停住大肠之理，必阴血不能润于大肠，阳火焚烁而作祟，遂致大肠熬干，留食结为燥屎而不下矣。及至燥屎不下，则阴阳不通，变成腹痛之楚。治宜于滋阴之中，而佐以祛逐之味，则阴不伤而食又下也。方宜用逐秽丹：当归尾（五钱） 大黄（三钱） 甘草（一钱） 枳实（一钱） 丹皮（三钱）

　　水煎服。一剂而燥屎下，腹痛顿除，不必用二剂也。

　　此方用大黄、枳实以逐秽，加入当归、丹皮以补血生阴，攻补兼施，复何患于亡阴哉。

　　此症用利腹汤亦甚效。

　　大黄（三钱） 当归（五钱） 枳壳 山楂 麦芽 浓朴 甘草（各一钱） 桃仁（十粒）

　　水煎服。一剂即通，腹亦不痛矣。

　　人有腹痛，从右手指冷起，渐上至头，如冷水浇灌，由上而下，而腹乃大痛，既而遍身大热，热退则痛止，或食或不食，或过于食而皆痛也。初则一年一发，久则一月一发，发久则旬日一发也。用四物汤加解郁之药不应，用四君子汤加消积之药又不应，用二陈汤加消痰破气和中之药复不应，人以为有瘀血存焉，谁知是阳气大虚乎。盖四肢为诸阳之末，而头乃诸阳之会，阳虚恶寒，阴虚恶热，阳虚而阴来乘之，则发寒，阴虚而阳往乘之，则发热。今指冷而上至于头，明是阳不能敌阴，以失其健运而痛乃大作。痛作而热者，寒极变热也。及其寒热两停，阴阳俱衰，两不相斗，故热止而痛亦止也。治法单补其阳，阳旺而阴自衰，况阳旺则气自旺，气旺则血自生，气血两旺，而阴阳又何致争战而作痛哉。方用独参汤：人参（一两） 加陈皮（八分） 甘草（一钱）

　　水煎服。数剂而痛轻，十剂而痛止矣。

　　夫独参汤乃补气之药也。仲景夫子曰：血虚气弱，以人参补之。故用之而止痛也。或曰四君子汤亦补气之剂，何以用之而不效?盖四君子有白术、茯苓以分人参之权，不若独参汤之功专而力大。况前此兼用消积破气之药，是为诛伐无过，用人参止可救失耳，何能成功哉此症用阴阳和合汤亦效。

　　白术（五钱） 人参（二钱） 甘草（一钱） 柴胡（一钱） 白芍（五钱） 枳壳（五分）

　　水煎服。二剂全愈。

　　卷之二

　　腰痛门（六则）

　　人有两腰重如带三千文，不能俯仰者。夫腰痛不同，此病因房劳力役，又感风湿而成。

　　伤肾之症，治须补肾矣。然有补肾而腰愈痛者，其故何也?盖腰脐之气未通，风湿入于肾而不得出故也。法宜先利其腰脐之气，以祛风利湿，而后大补其肾中之水火，则腰轻而可以俯仰矣。方用轻腰汤：白术（一两） 薏仁（一两） 茯苓（五钱） 防己（五分）

　　水煎服。连服二剂而腰轻矣。

　　此方惟利湿而不治腰，又能利腰脐之气，一方而两治之也。

　　然不可多服者，以肾宜补而不可泻，防己多用必至过泄肾邪。肾已无邪可祛，而反损正气，故宜用补肾之药，而前药不可再用矣。方另用三圣汤：杜仲（一两） 白术（五钱） 山茱萸（四钱）

　　水煎服。

　　此方补肾中之水火，而仍利其腰脐者，肾气有可通之路，则俯仰之间，无非至适也。

　　此症用术桂汤亦神。

　　白术（三两） 肉桂（三分）

　　水煎服。二剂全愈，不再发。

　　人有动则腰痛，自觉其中空虚无着者，乃肾虚腰痛也。夫肾分水火，未可以虚字一言了之。经谓诸痛皆属于火，独肾虚腰痛非火也。惟其无火，所以痛耳。治法似宜单补肾中之火，然而火非水不生，若徒补火而不补水，所谓无阴不能生阳，而痛不可遽止，必须于水中补火，水火既济，肾气足而痛自除，此即贞下起元之意也。方用补虚利腰汤：熟地（一两） 杜仲（五钱） 破故纸（一钱） 白术（五钱）

　　水煎服。连服四剂自愈。

　　熟地补肾水也，得白术则利腰脐，而熟地不腻，杜仲、破故补火以止腰痛者也，得熟地则润泽而不至干燥，调剂相宜，故取效最捷耳。

　　此症用实腰汤亦佳。

　　杜仲（一两） 白术（二两） 熟地（一两） 山茱萸（四钱） 肉桂（一钱）

　　水煎服。十剂全愈。

　　人有腰痛，日重夜轻，小水艰涩，饮食如故者，人以为肾经之虚，谁知是膀胱之水闭乎?膀胱为肾之府，火盛则水不能化，而水反转入于肾之中。膀胱太阳之经也，水火虽犯肾阴，而病终在阳而不在阴。若不治膀胱，而惟治肾，用补精填水，或用添薪益火，适足以增其肾气之旺。阴旺而阳亦旺，肾热而膀胱益热，致水不流而火愈炽。膀胱之火愈炽，必更犯于肾宫，而腰之痛何能痊乎。方用宽腰汤治之。

　　车前子（三钱） 薏仁（五钱） 白术（五钱） 茯苓（五钱） 肉桂（一分）

　　水煎服。一剂而膀胱之水大泄，二剂而腰痛顿宽也。

　　夫车前、茯苓以利膀胱之水，薏仁、白术以利腰脐之气，则膀胱与肾气内外相通。又得肉桂之气，尤易引肾气而外达于小肠，从阴器而尽泄，腰痛有不速愈哉。

　　此症用术桂加泽泻汤亦神。

　　白术（一两） 泽泻（三钱） 肉桂（五分）

　　水煎服。一剂即通。

　　人有大病之后，腰痛如折，久而成为伛偻者，此乃湿气入于肾宫，误服补肾之药而成之者也。夫腰痛明是肾虚，补肾正其所宜，何以用补肾填精之药，不受其益，而反受其损乎?不知病有不同，药有各异。大病之后，腰痛如折者，乃脾湿而非肾虚也。脾湿当去湿，而乃用熟地、山茱一派滋润之药，虽非克削之味，而湿以加湿，正其所恶，故不特无益，而反害之也。医工不悟，而以为补肾之药尚少用之也，益多加其分两，则湿以助湿，腰骨河车之路，竟成泛滥之乡矣，欲不成伛偻不可得也。方用起伛汤：薏仁（三两） 白术（二两） 黄 （一两） 防风（三分） 附子（一分）

　　水煎服。日用一剂，服一月而腰轻，服两月而腰可伸矣，服三月而全愈。

　　此方利湿而又不耗气，气旺则水湿自消，加入防风、附子于 、术之中，有鬼神不测之机，相畏而相使，建功实奇。万不可疑药剂之大，而少减其品味，使废人不得为全人也。

　　此症用 术防桂汤亦可。

　　白术（四两） 黄 （二两） 防己（一钱） 肉桂（一钱）

　　水煎服。十剂轻，二十剂愈。

　　人有跌打闪挫，以至腰折不能起床，状似伛偻者，人以为此腰痛也，而不可作腰痛治。

　　然腰已折矣，其痛自甚，何可不作腰痛治哉。或谓腰折而使之接续，其中必有瘀血在内，宜于补肾补血之中，而少加逐瘀治血之药，似未可止补其肾也，而不知不然。夫肾有补而无泻，加逐瘀之味，必转伤肾脏矣。折腰之痛，内伤肾脏，而非外伤阴血，活血之药不能入于肾之中，皆不可用，而必须独补肾也。惟是补肾之剂，小用熟地（一斤） 白术（半斤）

　　水大碗数碗，煎服。一连数剂，而腰如旧矣。

　　夫熟地原能接骨，不止补肾之功，白术善通腰脐之气，气通则接续更易，但必须多用为神耳。使加入大黄、白芍、桃仁、红花之药，则反败事。若恐其腰痛而加杜仲、破故、胡桃等品，转不能收功矣。

　　人有露宿于星月之下，感犯寒湿之气，腰痛不能转侧，人以为血凝于少阳胆经也，谁知是邪入于骨髓之内乎。夫腰乃肾堂至阴之宫也，霜露寒湿之气，乃至阴之邪也。以至阴之邪，而入至阴之络，故搐急而作痛。惟是至阴之邪，易入而难散。盖肾宜补而不宜泻，散至阴之邪，必泻至阴之真矣。然而得其法，亦正无难也。方用转腰汤：白术（一两） 杜仲（五钱） 巴戟天（五钱） 防己（五分） 肉桂（一钱） 苍术（三钱） 羌活（五分） 桃仁水煎服。一剂而痛轻，再剂而痛止也。

　　此方以白术为君者，利湿而又通其腰脐之气，得杜仲之相佐，则攻中有补，而肾气无亏。且益之巴戟、肉桂以祛其寒，苍术、防己以消其水，更得羌活、桃仁逐其瘀而行其滞，虽泻肾而实补肾也。至阴之邪既去，而至阴之真无伤，故能止痛如神耳。

　　此病用术桂防 汤亦佳。

　　白术（二两） 肉桂（三钱） 防己（一钱） 草（五钱）

　　水煎服。十剂见效。

　　卷之三

　　咽喉痛门（七则）

　　人有感冒风寒，一时咽喉肿痛，其势甚急，变成双蛾者。其症痰涎稠浊，口渴呼饮，疼痛难当，甚则勺水不能入喉，此阳火壅阻于咽喉，视其势若重，而病实轻也。夫阳火者，太阳之火也。太阳之火，即膀胱之火也，与肾经之火为表里，膀胱火动，而肾经少阴之火即来相助，故直冲于咽喉之间，而肺脾胃三经之火，亦复相随而上升，于是借三经之痰涎，尽阻塞于咽喉，结成火毒，而不可解。治法似宜连数经治矣，然而其本，实始于太阳，泄膀胱之火，而诸经之火自安矣。但咽喉之地，近于肺，太阳既假道于肺经，而肺经险要之地，即狭路之战场也，安有舍战场要地，不解其围，而先捣其本国者乎。所贵有兼治之法也。方用破隘汤：桔梗（三钱） 甘草（二钱） 柴胡（一钱） 白芍（五钱） 玄参（三钱） 麻黄（一钱）

　　天花粉（三钱） 山豆根（一钱） 水煎服。一剂而咽喉宽，再剂而双蛾尽消矣。

　　方中散太阳之邪者居其一；散各经之邪居其五，尤加意于散肺之邪者，由近以散远也。

　　此症用散蛾汤亦神效。

