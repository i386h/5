<!-- { "loadSidebar": true } -->
　　人有多食肥甘，齿牙破损而作痛，如行来行去者，乃虫痛也。夫齿乃骨之余，其中最坚，何能藏虫乎？不知过食肥甘，则热气在胃，胃火日冲于口齿之间，而湿气乘之，湿热相搏而不散，乃虫生于牙矣。初则止生一二虫，久则蕃衍而多，于是蚀损其齿，遂致堕落。一齿既朽，又蚀余齿，往往有终身之苦者。此等之痛，必须外治，若用内治之药，未必杀虫，而脏腑先受伤矣。方用五灵至圣散：五灵脂（三钱，研绝细末） 白薇（三钱） 细辛（五分） 骨碎补（五分） 各研为细末。先用滚水含漱齿至净，然后用前药末五分，滚水调如稀糊，含漱齿半日，至气急吐出，如是者三次，痛止而虫亦死矣，断不再发。

　　盖齿痛原因虫也，五灵脂、白薇最杀虫于无形，加入细辛以散火，骨碎补以透骨，引五灵脂、白薇直进于骨内，则虫无可藏，尽行剿杀，虫死而痛自止也。

　　此症用破颜丹，亦可外治，甚效。

　　丹砂（三分） 麝香（半分） 冰片（一分） 雄黄（一钱） 为细末，将末搽于痛处，口吐涎而痛立止。

　　内治亦可用安宁饮：玄参 生地 麦冬（各五钱） 白薇（一钱） 骨碎补（五钱） 天门冬（三钱） 水煎服。三剂亦愈。

　　人有牙痛日久，上下牙床尽腐烂者，至饮食不能用，日夜呼号，此乃胃火独盛，有升无降之故也。人身之火，惟胃最烈，火既升于齿牙，而齿牙非藏火之地，于是焚烧于两颊，而牙床红肿，久则腐烂矣。似乎亦可用治牙仙丹加石膏以治之，然而其火蕴结，可用前方，以消弭于无形，今既已溃破腐烂，则前方又不可用，以其有形难于补救也。方用竹叶石膏汤加减：石膏（五钱） 知母（二钱） 半夏（二钱） 茯苓（三钱） 麦冬（三钱） 竹叶（二百片）

　　葛根（三钱） 青蒿（五钱）

　　水煎服。连服四剂，而火退肿消矣。然后再用治牙仙丹，以收功也。

　　石膏汤以泻胃火，用之足矣，何加入葛根、青蒿也？不知石膏但能降而不能升，增入二味，则能引石膏至于齿牙以逐其火。而葛根、青蒿尤能退胃中之阴火，所以同用之以出奇，阴阳之火尽散，齿牙之痛顿除，何腐烂之不渐消哉。

　　此症可用石母降炎汤：石膏 茯苓 荆芥（炒黑，各三钱） 知母（一钱） 麦冬（一两） 玄参（一两） 甘草（一钱）

　　升麻（五分） 天花粉（三钱） 水煎服。

　　四剂全愈。

　　人有牙齿疼痛，至夜而甚，呻吟不卧者，此肾火上冲之故也。然肾火乃虚火，非实火也，若作火盛治之，多不能胜，即作虚火治之，亦时而效时而不效。盖火盛当作火衰，有余当认作不足，乃下虚寒，而上现假热也。人身肾中不寒，则龙雷之火下安于肾宫，惟其下寒之甚，而水又无多，于是上冲于咽喉，而齿牙受之。正如龙雷之火，至冬则地下温暖而龙雷皆蛰，春气发动，则地底寒冷而不可蛰，乃随阳气上升矣。至于夜分，尤肾水主事，水不能养火，而火自游行于外，仍至齿而作祟。

　　譬如家寒难以栖处，必居子舍而作威，而子又贫乏，自然触动其怒气矣。治法急大补其肾中之水，而益以补火之味，引火归源，则火有水以养之，自然快乐，而不至于上越矣。方用八味地黄汤加骨碎补治之，一剂而痛止，再剂而痛不发也。

　　盖六味地黄汤补其肾水，桂附引火以归于命门，但补水引火之药，不先入齿中，则痛之根不能除，所以必用骨碎补以透入齿骨之中，而后直达于命门之内，此拔本塞源之妙法耳。

　　此症亦可用制火汤：熟地（二两） 生地（一两） 玄参（五钱） 肉桂（三分） 骨碎补（一钱） 车前子（二钱）

　　水煎服。二剂即止痛。

　　人有上下齿牙疼痛难忍，闭口少轻，开口更重，人以为阳明之胃火也，谁知是风闭于阳明、太阳二经之间乎。此病得之饮酒之后，开口向风而卧，风入于齿牙之中，留而不出，初小疼而后大痛也。论理去其风宜愈，而风药必耗人元气，因虚以入风，又耗其气，则气愈虚，风邪即欺正气之怯而不肯出，疼终难止也。古人有用灸法甚神，灸其肩尖微近骨后缝中，小举臂取之，当骨解陷中，灸五壮即瘥。但灸后，项必大痛，良久乃定，而齿疼永不发也。然而人往往有畏灸者，可用散风定痛汤治之。

　　白芷（三分） 石膏（二钱） 升麻（三分） 胡桐泪（一钱） 当归（三钱） 生地（五钱）

　　麦冬（五钱） 干葛（一钱） 天花粉（二钱） 细辛（一钱） 水煎服。一剂轻，二剂即愈，不必三剂也。此方补药重于风药，正以风得补而易散也。

　　此症可用宣扬散：柴胡（五分） 白芍（五钱） 甘草 白芷 干葛 细辛（各一钱） 青蒿（三钱） 天花粉（三钱）

　　石膏（二钱） 水煎服。二剂愈。

　　人有上下齿痛甚，口吸凉风则暂止，闭口则复作，人以为阳明之火盛也，谁知是湿热壅于上下之齿而不散乎。夫湿在下易散，而湿在上难祛，盖治湿不外利小便也。水湿下行其势顺，水湿上散其势逆，且湿从下受易于行，湿从上感难于散，故湿热感于齿牙之间，散之尤难。以饮食之水，皆从口入，必经齿牙，不已湿而重湿乎。湿重不散，而火且更重矣，所以经年累月而痛，不能止也。治法必须上祛其湿热，又不可单利小便，当佐之以风药，则湿得风而燥，热得风而凉，湿热一解，而齿痛自愈矣。方用上下两疏汤：茯苓（五钱） 白术（三钱） 泽泻（二钱） 薏仁（五钱） 防风（五分） 白芷（三分） 升麻（三分）

　　荆芥（二钱） 胡桐泪（五分） 甘草（一钱） 水煎服。四剂而湿热尽解，而风亦尽散也。

　　盖茯苓、白术、泽泻、薏仁原是上下分水之神药，又得防风、白芷、升麻、荆芥风药以祛风。夫风能散湿，兼能散火，风火既散，则湿邪无党，安能独留于牙齿之间耶，仍恐邪难竟去，故加入甘草、胡桐泪引入齿缝之中，使湿无些须之留，又何痛之不止耶。况甘草缓以和之，自不至相杂而相犯也。

　　卷之三

　　口舌门（二则）

　　有妇人产子，舌出不能收，人以为舌胀也，谁知是难产心惊之故乎。夫舌乃心之苗，心气安而舌安，心气病而舌病，产子而胞胎已破，子不能产，欲顾子而母命恐亡，欲全母而子命难保，其心中惊恐，自必异于常时，心气既动，心火必不宁矣。

　　胎胞之系，原通于心，用力产子，而心为之惧，故子下而舌亦出也。舌出不收，心气过升之故，治法必须降气为主。古人有以恐胜之者，然舌出由于心惊，复因惊以增其恐，吾恐愈伤心气矣，虽舌骤收，未必不随收而随出也，故降气必须补心，而不可增其恐。方用助气镇心丹：人参（三钱） 茯神（二钱） 菖蒲（五分） 朱砂（一钱，不可火制） 五味子（一钱）

　　水煎含漱，久之然后咽下。一剂即收，二剂全愈。

　　此方用朱砂以镇心，又得人参以生气，气旺则火自归心，火归而焰息，舌亦随焰而自收矣，何必增其恐惧，而气始下哉。

　　此症亦可用敛舌神丹：人参（一两） 五味子（一钱） 麦冬（二钱） 附子（一片） 菖蒲 良姜（各三分） 水煎含漱咽下，一剂即收。

　　人有舌下牵强，手大指、次指不仁，两臂麻木，或大便闭结，或皮肤赤晕，人以为风热之病也，谁知是恼怒所致，因郁而成者乎。夫舌本属阳明胃经之土，而大肠之脉，散居舌下，舌下牵强，是阳明胃与大肠之病也。然非无因而至，因肝气不伸，木克胃土，则土虚而不能化食，遂失养于臂指经络之间，而麻木不仁之症生。臂指经络失养，何能外润于皮肤乎，此赤晕之所以起也。胃土受肝木之克，则胃气大燥，无血以资大肠，因热以生风，肠中秘结，益失其传导之职矣。治法必须通大肠而健胃，又必平肝以补血。方用八珍汤加减治之。

　　人参（一钱） 当归（五钱） 白芍（五钱） 柴胡（一钱） 陈皮（五分） 甘草（一钱） 槐角（一钱）

　　白术（一钱） 熟地（五钱） 半夏（五分） 茯苓（一钱） 水煎服。二剂轻，四剂又轻，十剂全愈。

　　八珍汤补气补血之方也，加入柴胡以舒肝，增入槐角以清火，肝之郁解，而胃之气自旺，胃气旺，而转输自畅矣。

　　此症用颐养汤亦妙：当归（一两） 香附 茯神 丹皮 玄参（各三钱） 柏子仁 沙参 黄芩（各二钱） 远志（五分）

　　麦冬（五钱） 甘草（一钱） 水煎服。四剂愈。

　　卷之三

　　鼻渊门（三则）

　　人有无端鼻流清水者，久则流涕，又久则流黄浊之物，如脓如髓，腥臭不堪闻者，流至十年，而人死矣。此病得之饮酒太过，临风而卧，风入胆中，胆之酒毒，不能外泄，遂移其热于脑中。夫脑之窍通于鼻，而胆之气，何以通于脑，而酒之气何以入于胆耶？凡善饮酒者，胆气自旺，且多叫号，故酒先入胆，而胆不胜酒，即不及化酒，而火毒存于其中矣。夫胆属木，最恶者寒风也，外寒相侵，则内热愈甚。

　　胆属阳，而头亦属阳，胆移热而上走于头，脑在头之中，头无可藏热之处，故遇穴而即入。况胆与脑原是相通，脑之穴大过于胆，遂乐于相安居之，而不肯还入于胆矣。迨居脑既久，而动极思迁，又寻窍而出，乃顺趋于鼻矣。火毒浅而涕清，火毒深而涕浊，愈久愈流而愈重，后则涕无可流，并脑髓而尽出，欲不死而不可得矣。

　　治法治其脑可也，然治其脑，必仍治其胆者，探源之治也。方用取渊汤：辛夷（二钱） 当归（二两） 柴胡（一钱） 炒栀子（三钱） 玄参（一两） 贝母（一钱）

　　水煎服。一剂涕减，再剂涕又减，三剂病全愈。

　　盖辛夷最能入胆，引当归以补脑之气，引玄参以解脑之火，加柴胡、栀子以舒胆中之郁热，则胆不来助火，而自受补气之益也。然不去止鼻中之涕者，清脑中之火，益脑中之气，正所以止之也。盖鼻中原无涕，遏抑上游出涕之源，何必截下流之水乎。此治法之神耳。或疑当归过于多用，不知脑髓尽出，不大补则脑之气不生。

　　辛夷耗散之物，非可常用也，故乘其引导，大用当归以补脑添精，不必日后之再用。

　　倘后日减去辛夷，即重用当归无益矣。此用药先后之机，又不可不识也。人疑当归之不可多用者，不过嫌其性滑，有妨于脾耳，谁知脑髓直流之人，必髓不能化精者也，精不能化，则精必少，精少则不能分布于大肠，必有干燥之苦，然则用当归以润之，正其所喜，何虑之有。

　　此症用探渊丹亦能奏功。

