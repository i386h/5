<!-- { "loadSidebar": true } -->
　　辛夷（一钱） 当归（五钱） 麦冬（二两） 茯苓（三钱） 黄芩（二钱） 白芍（一两）

　　天花粉（三钱） 生地（五钱） 桔梗（二钱） 水煎服。

　　四剂全愈。

　　人有鼻流清涕，经年不愈，是肺气虚寒，非脑漏也。夫脑漏即鼻渊也，原有寒热二症，不止胆热而成之也。然同是鼻渊，而寒热何以分乎？盖涕臭者热也，涕清而不臭者寒也。热属实热，寒属虚寒。兹但流清涕而不腥臭，正虚寒之病也。热症宜用清凉之药，寒症宜用温和之剂，倘概用散而不用补，则损伤肺气，而肺金益寒，愈流清涕矣。方用温肺止流丹：诃子（一钱） 甘草（一钱） 桔梗（三钱） 石首鱼脑骨（五钱， 过存性为末） 荆芥（五分）

　　细辛（五分） 人参（五分） 水煎调服。一剂即止流矣，不必再服也。

　　此方气味温和，自能暖肺，而性又带散，更能祛邪，故奏功如神。或谓石首脑骨，古人以治内热之鼻渊，是为寒物，何用之以治寒症之鼻渊耶？不知鼻渊实有寒热二症，而石首脑骨寒热二症皆能治之。但热症之涕通于脑，寒症之涕出于肺，我用群药皆入肺之药也，无非温和之味，肺既寒凉，得温和而自解，复得石首脑骨佐之，以截脑中之路，则脑气不下陷，而肺气更闭矣。所以一剂而止流也。

　　人有鼻塞不通，浊涕稠粘，已经数年，皆以为鼻渊而火结于脑也，谁知是肺经郁火不宣，有似于鼻渊，而非鼻渊乎。夫郁病五脏皆有，不独肝木一经之能郁也。

　　《内经》曰：诸气 郁，皆属于肺。肺气郁则气不通，而鼻乃肺经之门户，故肺气不通，而鼻之气亦不通也。《难经》曰：肺热甚则出涕。肺本清虚之府，最恶者热也，肺热则肺气必粗，而肺中之液，必上沸而结为涕，热甚则涕黄，热极则涕浊，败浊之物，岂容于清虚之腑，自必从鼻之门户而出矣。方用逍遥散加味治之。

　　柴胡（二钱） 当归（三钱） 白术（二钱） 陈皮（五分） 甘草（一钱） 黄芩（一钱）

　　茯苓（二钱） 白芍（三钱） 白芷（一钱） 桔梗（三钱） 半夏（一钱） 水煎服。一剂轻，二剂又轻，连服八剂全愈。

　　此方治肝木之郁者也，何以治肺郁而亦效？不知逍遥散善治五郁，非独治肝经一部之郁已也。况佐之桔梗，散肺之邪，加之黄芩泻肺之热，且引群药直入肺经，何郁之不宣乎。故壅塞通稠浊化也。

　　此症用宣肺散亦佳。

　　柴胡 黄芩 紫菀（各二钱） 白芍（一两） 当归 麦冬（各五钱） 茯苓白芥子（各三钱） 甘草 款冬花（各一钱） 紫苏（一钱） 辛夷（五分）

　　水煎服。四剂愈。

　　卷之三

　　耳痛门（附耳聋七则）

　　人有双耳忽然肿痛，内流清水，久则变为脓血者，身发寒热，耳内如沸汤之响，或如蝉鸣，此少阳胆气不舒，而风邪乘之，火不得散，故生此病。法宜舒发胆气，而佐之祛风泻火之药则愈矣。然有治之而不效者何也？盖胆受风火之邪，烁干胆汁，徒用祛风泻火之汤，则胆汁愈干，胆火益炽，火借风威，愈肆焚烧，而耳病转甚矣。

　　方用润胆汤：白芍（一两） 当归（一两） 柴胡（一钱） 炒栀子（二钱） 玄参（一两）

　　天花粉（三钱） 菖蒲（八分） 水煎服。一剂而痛轻，二剂而肿消，三剂而脓血止，四剂而寒热尽除，十剂而全痊也。

　　归、芍不特入胆，而且入肝也，胆病肝必病，平肝则胆亦平也。柴胡、栀子亦是舒肝之药，舒肝正所以舒胆，肝血自旺，而胆汁有不濡润者乎。邪风邪火，已有不治自散之机，乃加天花粉之逐痰，则风火无党。用菖蒲通耳中之窍，引玄参以退浮游之焰，自然风火渐祛，上焦清凉，而耳病随愈也。

　　此症用止鸣丹亦效。

　　白芍（五钱） 柴胡（二钱） 炒栀子（三钱） 生地（三钱） 麦冬（三钱）

　　菖蒲（五分） 茯苓（三钱） 半夏（五分） 水煎服。数剂即愈。

　　人有耳中如针之触而生痛者，并无水生，止有声沸，皆云火邪作祟，不知乃肾水之耗也。夫肾开窍于耳，肾气不足则耳闭。然耳闭之前必痛，而后闭何也？盖肾火冲之也，火冲而不得出，则火之路塞而不通，于是火不再走于耳而成聋矣。但火既上冲于耳，而火之路何以致塞？盖火邪上冲耳窍之内，如有物塞之状，故此等之病，必须速治，否则成聋而难治矣。方用益水准火汤：熟地（一两） 生地（一两） 麦冬（一两） 玄参（一两） 菖蒲（一钱）

　　水煎服。一剂而痛止，二剂而响息，三剂而全愈，而耳不再聋也。

　　四味乃补水之药，又能于水中泻火，且不损伤肾气，则肾火自降。菖蒲引肾气而上通，火得路而上达，又何有阻抑之虞乎。此等之病，老人最多，老人耳聋，虽高寿之征，似可不必施治。不知已成之聋不必治，未成之聋正不可不治也。此方治已聋者尚有奇功，矧治未聋之耳，有不取效者哉。

　　此症亦可用息沸汤。

　　熟地（二两） 山茱萸（一两） 麦冬（五钱） 北五味（十粒） 菖蒲（一钱）

　　远志（五分） 丹参（三钱）水煎服。十剂愈。

　　人有耳痛之后，虽愈而耳鸣如故者，人以马风火犹在耳也，仍用祛风散火之药，而鸣且更甚，然以手按其耳，则其鸣少息，此乃阳虚而气闭也。法宜补阳气为主，而兼理其肝肾之虚，方用发阳通阴汤治之。

　　人参（二钱） 茯苓（三钱） 白术（二钱） 黄 （三钱） 肉桂（五分）

　　熟地（五钱） 当归（二钱） 白芍（三钱） 柴胡（一钱） 甘草（五分）

　　白芥子（二钱） 荆芥（炒黑，一钱） 水煎服，一剂轻，二剂愈，不必三剂也。

　　此方即十全大补之变方也，治气血之虚者，实有相宜，兹何治阳虚而亦宜也。

　　不知阳虚而阴未有不俱虚者，倘单补阳虚以助其阳，恐阳旺阴衰，转动其火，不若兼补其阴，则阴足以制阳，阴阳相济而彼此气通，蝉鸣之声顿除也。

　　此症可用开闭丹：黄 （一两） 当归（五钱） 肉桂 甘草（各五分） 菖蒲 远志 柴胡香附（各一钱） 天花粉（二钱） 水煎服。二剂愈。

　　人有双耳聋闭，雷霆喧呼之声终不相闻，而耳内不痛。此大病之后，或年老人有之，乃肾火内闭而气塞也，最难取效。法当内外兼治，内治必须大补心肾，虽耳属肾，而非心气之相通，则心肾不交，反致阻塞。故必用补肾之药，使肾之液滋于心，即宜用补心之剂，使心之气降于肾，心肾之气既交，自然上升而通于耳矣。方用启窍汤：熟地（二两） 山茱萸（一两） 麦冬（一两） 远志（三钱） 五味子（二钱）

　　石菖蒲（一钱） 炒枣仁（三钱） 茯神（三钱） 柏子仁（三钱） 水煎服。一连四服，而耳中必然作响，此欲开聋之兆也，再照前方服十剂。而外用：龙骨（一分） 雄鼠胆汁（一枚） 麝香（一厘） 冰片（三厘） 研绝细末为丸，分作三丸，绵裹塞之，不可取出，一昼夜即通矣，神效之极。

　　耳通后，仍用前汤再服，一月后用大剂六味丸，以为善后之计，否则恐不能久聪也。

　　此症用通耳汤亦妙。

　　熟地（三两） 麦冬（一两） 炒枣仁 茯神 玄参（各五钱） 菖蒲（一钱）

　　柏子仁 炒黑荆芥（各三钱）水煎服。 十剂自通。

　　人有平居无事，忽然耳闻风雨之声，或如鼓角之响，人以为肾火之盛也，谁知是心火之亢极乎。凡人心肾两交，始能上下清宁，以司视听。肾不交心，与心不交肾，皆能使听闻之乱。然而肾欲上交于心，与心欲下交于肾，必彼此能受，始庆相安。倘肾火大旺，则心畏肾炎，而不敢下交；心火过盛，则肾畏心焰，而不敢上交矣。二者均能使两耳之鸣，但心不交肾耳鸣轻，肾不交心耳鸣重。今如闻风雨鼓角者，鸣之重也。治法欲肾气复归于心，必须使心气仍归于肾。方用两归汤：麦冬（一两） 黄连（二钱） 生枣仁（五钱） 熟地（一两） 丹参（三钱）

　　茯神（三钱） 水煎服。二剂而鸣止，四剂不再发。

　　此方凉心之剂也。心既清凉，则肾不畏心热，而乐与来归，原不必两相引而始合也。况方中全是益心滋肾之品，不特心无过燥之虞，而且肾有滋润之乐，自不啻如夫妇同心，有鱼水之欢，而无乖离之戚也，又何至喧阗于一室哉。

　　此症可用定喧汤。

　　玄参（三两） 生地（一两） 贝母（二钱） 水煎服。一剂即止鸣。

　　人有不交感而两耳无恙，一交接妇女，耳中作痛，或痒发不已，或流臭水，以凉物投之则快甚，人以为肾火之盛，谁知是肾火之虚乎。夫肾中之火，乃龙雷之火也，火旺则难动而易息，火衰则易动而难息，其故何哉？盖火旺者水旺也，火衰者水衰也。水衰则不能制火，而火易动，水衰则不能养火，而火难息耳。故补水必须补火，补火而水乃生，亦补火必须补水，补水而火乃盛，二者原两相制而相成也。

　　肾开窍于耳，肾之水虚，则肾之火亦虚矣。耳之痒痛，作于交感之后，正显其肾中水火之虚也。治法必须补肾中之火，而火不可独补，必须于水中补之。方用加减八味丸汤：熟地（一两） 山茱萸（五钱） 丹皮（五钱） 泽泻（二钱） 茯苓（三钱）

　　山药（五钱） 麦冬（五钱） 北五味（一钱） 肉桂（二钱） 水煎服。一剂而痛轻，再剂而痛止，三剂痒亦止，四剂而水不出也，十剂全愈。

　　此方补火而亦补水，而补水多于补火者，以火不可过旺也。水旺于火，而火有安宁之乐，火引于水之中，水资于火之内，则火不至易动而难息，又何致上腾于耳门，作痛作痒而出水哉。

　　此症用补阴制火汤亦妙。

　　熟地（二两） 山茱萸 芡实（各一两） 肉桂（一钱） 水煎服。十剂全愈。

　　妇人有因怒发热，经来之时，两耳出脓，两太阳作痛，乳房胀闷，寒热往来，小便不利，脐下满筑，此是肝气之逆，火盛血亏也。夫肾虽开窍于耳，耳病宜责之肾，然而肝为肾之子，肾气既通于耳，则肝之气，未尝不可相通者，子随母之象也。

