<!-- { "loadSidebar": true } -->
　　况肝藏血，怒则血不能藏矣。经来之时，宜血随经而下行，不宜藏于经络，而作痛满胀闷也。不知肝喜疏泄，怒则气逆而上奔，气既上逆，而血又何肯顺行于下而为经乎，势必散走于经络，而不得泄，则火随郁勃之气而上冲两耳之间，乃化为脓水，而流出于肾母之窍矣。太阳者，膀胱之位也，肾与膀胱为表里，肝走肾之窍，独不可走膀胱之路乎。小便不利，正肝气之乘膀胱也。肾之气通于腰脐，脐下满筑者，正肝气之乘肾也。至于乳房胀闷，尤肝逆之明验，以两胁属肝之部位，而乳房乃两胁之际也。治法宜舒肝气而使之顺，不必治耳，而耳自愈也。方用加味逍遥散：白芍（一两） 柴胡（二钱） 当归（一两） 甘草（一钱） 陈皮（一钱）

　　茯神（三钱） 白术（五钱） 炒栀子（一钱） 天花粉（二钱） 枳壳（五分）

　　丹皮（三钱） 水煎服。二剂而诸症皆痊。

　　此方乃平肝之圣药，亦解怒之神剂也。补血而又无阻滞之忧，退火而更鲜寒凉之惧，不必治肾而治肾已包于其中；不必通膀胱而通膀胱已统乎其内，变通之法，何往往弃之而不用耶。

　　此症用莫愁汤亦神。

　　白芍 生地（各五钱） 当归（一两） 炒栀子 天花粉 香附（各二钱） 甘草苍术（各一钱） 炒荆芥（三钱） 枳壳（五分） 水煎服。一剂轻，二剂愈。

　　卷之三

　　目痛门（十四则）

　　人有目痛如刺触，两角多眵，羞明畏日，两胞浮肿，泪湿不已，此肝木风火作祟，而脾胃之气，不能升腾故耳。人生后天，以脾胃为主，脾胃一受肝木之制，则土气遏抑，津液干涸，于是木无所养而干枯，风又袭之，则木更加燥。眼目肝之窍也，肝中无非风火之气，而目欲清凉得乎。惟是肝经既燥，而目偏生泪，何哉？盖肾气救之耳。肝为肾之子，肝子为风火之邪所困，燃眉之祸，必求救于肾母，而肾痛其子，必以水济之，然而风火未除，所济之水与风火相战，肾欲养木而不能，肝欲得水而不敢，于是目不得水之益，而反得水之损矣。然而水终为木之所喜，而火终为木之所畏，日为阳火，灯为阴火，故两忌之。治法自当以祛风灭火为先，然而徒治风火而不用和解之法，则风不易散，而火不易息也。方用息氛汤：柴胡（二钱） 当归（三钱） 白芍（三钱） 天花粉（二钱） 白蒺藜（三钱）

　　蔓荆子（一钱） 甘菊花（三钱） 草决明（一钱） 炒栀子（三钱） 白茯苓（三钱）

　　水煎服。二剂而火退，再服二剂而羞明畏日之症除，再服二剂，诸症尽愈也。

　　此方泻肝木之风火，而又善调脾胃之气，更佐之治目退翳之品，真和解得宜也。

　　此症柴荆饮亦妙。

　　柴胡 薄荷 荆芥 甘菊（各一钱） 甘草（三分） 茯苓（三钱） 白芍（四钱）

　　白蒺藜 草决明 炒栀子（各二钱） 密蒙花 半夏（各五分） 水煎服。四剂愈。

　　人有目痛既久，终年累岁而红赤不除，致生 肉扳睛，拳毛倒睫者，乃误治之故也。大凡目疾初痛，则为邪盛，目疾久痛，则为正虚。正虚而误以邪盛之法治之，则变为此症矣。世人不悟，动以外治，不知内病未痊，而用外治之劫药，鲜不受其害者。我今特传一方，凡有 肉攀睛拳毛倒睫者，服之无不渐愈，但不能取效神速也。盖眼既经误治而成斯病，其由来者非一日，用药何能责其近功乎。方名磨翳丹：葳蕤（一斤） 甘菊花（一斤） 当归（一斤） 白芍（一斤） 陈皮（二两）

　　柴胡（三两） 同州蒺藜（一斤） 白芥子（四两） 茯神（半斤） 各为末，蜜为丸。每日早晚白滚水送下各五钱，服一料全愈。

　　此方用攻于补之中，不治风而风息，不治火而火亡，不治 肉而 肉自消，不去拳毛而拳毛自去，万勿视为平平无奇，而不知奇寓于平之中也。

　　此症用加减逍遥散亦佳。

　　白芍 当归（各一两） 甘草 白蒺藜 蕤仁（各一钱） 陈皮（五分） 茯苓（三钱）

　　甘菊（三钱） 柴胡 半夏（各三分） 水煎服。

　　三月愈。

　　人有目痛后迎风流泪，至夜则目暗不明，一见灯光两目干涩，此乃少年时所丧元阳，又加时眼，不守色戒，以致伤损大 ，故 孔不闭，风寒透入其孔，内气即虚，外邪难杜，故尔出泪也。夫泪生于心，大 正心之窍也。伤心则泪出，伤大而亦泪出者，正见内外之关切，伤大皆即伤心也。然则欲止大 之泪，安可不急补其心乎。而徒补心，亦正无益，必须兼肾与肝而治之，使肾水生肝木，而肝木更能补心也。方用固根汤：葳蕤（一两） 当归（五钱） 白芍（五钱） 熟地（一两） 麦冬（五钱）

　　甘菊（三钱） 菖蒲（三分） 柴胡（五分）

　　水煎服。连服四剂，即不畏风；再服四剂，见风不流浪矣；再服十剂全愈。

　　盖葳蕤最善止泪，加之当归、白芍以补肝，熟地以滋肾，益之麦冬以补心，佐之甘菊、菖蒲、柴胡以舒其风火，而引诸经之药以塞其泪窍，此固其根本而末症自愈也。

　　此症用养目汤亦效。

　　当归 熟地 葳蕤 白芍（各五钱） 山萸 茯苓 麦冬 白术 丹皮 枸杞（各三钱）

　　巴戟天（二钱） 柴胡（三分） 水煎服。

　　十剂全愈。

　　人有患时眼之后，其目不痛，而色淡红，然羞明恶日，与目痛时无异，此乃内伤之目，人误作实火治之，又加不慎色欲，故尔如此。若再作风火治之，必有失明之悲，必须大补肝肾，使水旺以生肝，木旺以祛风，则目得液以相养，而虚火尽散也。

　　方用养目汤：熟地（一两） 白芍（五钱） 麦冬（五钱） 当归（一两） 葳蕤（五钱）

　　山茱萸（四钱） 北五味（一钱） 甘草（一钱） 甘菊花（二钱） 柴胡（五分）

　　水煎服。二剂而目明，又二剂而羞明之症痊，更四剂而红色尽除而愈矣。

　　此方大补肾肝，全不去治目正所以治目也。世医每拘执成方，罔顾目之虚实，一味以治火为主者，不知坏天下之眼几百万矣。幸治目者，察其虚实，如知其虚，即以此方投之，效应如响，正不必分前后也。然初起即是内伤之目痛，又从何处辨之？日间痛重者阳火也，乃是实症；夜间痛重者阴火也，乃是虚症。虚症即用此方急治之，随手建功，何至变生不测哉。

　　此症用还光饮亦妙。

　　熟地（一两） 山茱萸（四钱） 枸杞 甘菊 同州蒺藜 玄参 麦冬（各三钱）

　　葳蕤（五钱） 肉桂（三分） 水煎服。十剂全愈。

　　人有阴火上冲，两目红肿，泪出而不热，羞明而不甚，日出而痛轻，日入而痛重。此非虚症之痛乎？然不在肝而在肾也。肾中无火，下焦寒甚，乃逼其火而上行，浮游于目而目痛也。治法不可泻火，而宜补火，并不可仅补火，而兼宜补水。肾中真寒而火不存，实肾中少水而火无养也。水火原不可两离，补水即宜补火则水不寒，补火即宜补水则火不燥。治阴虚火动之症者，无不当兼治，何独于治目者殊之。方用八味地黄汤加减：熟地（一两） 山茱萸（五钱） 山药（五钱） 茯苓 泽泻 丹皮（各三钱）

　　柴胡（五分） 白芍（五钱） 甘菊花（三钱） 肉桂（一钱） 水煎服。

　　一剂而阴火归源，目疾顿愈。抑何其治法之神乎？盖阴阳之道，归根最速，吾用六味大滋其肾中之水，加肉桂以温其命门之火，火喜水养，即随水而同归于本宫，龙雷安静，而云汉之间火光自散，有不返为青天白日之世界乎。况佐之柴、芍、甘菊，风以吹之，通大泽之气，而雷火更且安然也。

　　此症用抑火散亦效。

　　熟地 麦冬（各一两） 北五味 肉桂（各一钱） 巴戟天 葳蕤（各五钱）

　　水煎服。一剂效，二剂全愈。

　　人有能近视而不能远视者，近视则蝇脚细字辨晰秋毫，远视则咫尺之外不辨真假，人以为肝血之不足，谁知是肾火之本微乎。肾火者，先天之火也，是火存于肾水之中，近视之人，既非水之不足，何致火之无余？不知先天之火，天与之也，生来火微，光焰自短。盖眼目之中，不特神水涵之，抑亦神火藏之，故凡光能照远者火也，近视之人，正神火之微耳。神火藏于目中，而发于肾内，治近视之病，必补肾火为主。然而火非水不养，虽近视之人，原有肾水，然能保其后天之不斫削乎。

　　水中补火，不易之道也。方用养火助明汤：熟地（五钱） 山茱萸（三钱） 葳蕤（五钱） 巴戟天（一两） 肉桂（一钱）

　　麦冬（三钱） 北五味子（三分） 枸杞（三钱） 水煎服。一月之后，自然渐能远视矣。仍将前药修合丸散，日日吞服，一年之后，远近俱能视也。但服药之时，必须坚忍色欲为妙，否则仅得半之道耳。

　　此方补命门之火，所以助其阳也。虽助阳无非益阴，本无他害，诚恐不善受益者，借阳以作乐，故戒之如此。

　　此症用鉴远汤亦佳。

　　附子 北五味（各一钱） 熟地 葳蕤（各一两） 山茱萸（五钱） 水煎服。

　　人有目痛，二瞳子大于黄精，视物无准，以小为大，人以为内热之故也，谁知是气血之虚，而骤用热物火酒以成之者乎。夫五脏六腑之精，皆上注于目，而瞳子尤精之所注也。故精足则瞳子明，精亏则瞳子暗。视物而昧大小者，盖筋骨气血之精而为脉并为系，上属于脑。脑热则瞳子散大，而脑之所以热者，由于多食辛热之物也。火酒者，酒中至热之浆，且其气又主散，脑中之精最恶散而最易散，热而加散，脑气又乌能安然无恙乎？自必随热而随散矣。脑气既热，则难于清凉，更难于静，固欲瞳子之不散大而不可得，又乌能视物有准哉。治法以解热益气为主，而解热必须滋阴，滋阴自易降火，然后于滋降之中佐之酸收之味，始克敛瞳神之散大也。方用敛瞳丹：熟地（一两） 山茱萸（五钱） 白芍（一两） 当归（五钱） 黄连（三钱）

　　五味子（一钱） 人参（三钱） 甘草（一钱） 地骨皮（五钱） 柴胡（五分）

　　柞木枝（三钱） 陈皮（五分） 黄柏（五分） 水煎服。连服四剂，瞳子渐小，再服四剂，而视物有准矣，服一月全愈。

　　此方凉血于补血之中，泻邪于助正之内，祛酒热于无形，收散精于不觉，实有不知其然而然之妙，较东垣治法为更神也。

　　此症用束睛丹亦效。

　　熟地 白芍 麦冬（各一两） 人参（五钱） 炒栀子 川芎（各三钱） 北五味（一钱）

　　水煎服。十剂全愈。

