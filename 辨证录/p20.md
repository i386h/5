<!-- { "loadSidebar": true } -->
　　人有病目数日，而即生翳，由下而上，其翳色作澹绿状，瞳子痛不可当，人以为肝木之风，谁知是肾火乘肺，肺火与肾水相合而不解乎。夫肾主黑色，肺主白色，白与黑相合，必变绿色也。惟是肾为肺子，肺为肾母，二火何以相犯，乃子母之变耳。第子母相犯者，无关轻重，其翳由下而上，是子犯其母，亦缘母之过柔也。天下安有母旺，而子敢犯者乎。是治之之法补母，而子之逆可安矣。虽然子之天性凶逆，亦从旁之人必有导之，始敢安于逆而罔顾。肾火之犯肺者，亦经络之多不调也。

　　补肺金以抑肾，乌可不调其经络，以孤肾火之党乎。方用健母丹：麦冬 天冬（各一两） 生甘草 黄芩（各一钱） 茯苓 青蒿 白芍 桔梗丹参（各三钱） 陈皮（三分） 天花粉（二钱） 水煎服。一剂而绿色退，四剂而目翳散，十剂全愈。

　　此方用二冬以补肺，用甘草、桔梗以散肺之邪，用黄芩以退肺之火，则肺气既旺，而肾火自然难侵。况益之茯苓以泻膀胱之火，用青蒿以泻胃脾之热，白芍以平肝胆之气，丹参以清心内之炎，是脏腑无非清凉，而肾脏邪火安能作祟。譬如一家之中，叔伯兄弟尽是正人君子，群来解劝，而忤逆之儿即不愧悔自艾，断不能增添其横，而为犯上之乱矣。

　　此症用益肺汤亦效。

　　麦冬（二两） 天门冬（五钱） 生地 玄参（各一两） 水煎服。十剂愈。

　　人有两目无恙，而视物皆倒植，人以为肝气之逆，谁知是肝叶之倒置乎。夫目之系通于肝，而肝之神注于目，肝斜则视斜，肝正则视正，肝直则视直，肝曲则视曲，肝岐则视岐，此理之常也。今视物倒植者，乃肝叶倒而不顺耳。此必因吐而得者。盖吐则五脏反复，而肝叶开张，壅塞于上焦，不能一时HT 转，故肝叶倒而视物亦倒也。治法宜再使之吐，然而一吐已伤五脏，再吐不重伤五脏之气血乎，但不吐而肝叶不易遽转，吾于吐中而仍用和法。方用安脏汤：参芦鞭（二两） 瓜蒂（七个） 甘草（一两） 荆芥（三钱） 水煎三大碗，顿服之，即用鹅翎扫喉中，必大吐。吐后而肝叶必顺矣。

　　瓜蒂散原是吐药，余加参芦鞭、甘草、荆芥者，于补中以行其吐，即于吐中以安其经络，何至五脏反复，以重伤其气血哉。此乃吐之变法也，凡虚人而宜用吐法者，皆可照此法治之。

　　此症用参芦汤吐之亦妙。

　　人参芦（四两） 煎汤数碗，尽服之，以鹅翎扫喉引吐，吐后即愈。

　　人有惊悸之后，目张不能瞑，百计使之合眼不可得，人以为心气之弱，谁知是肝胆之气结乎。虽五脏六腑，皆禀受脾土，上贯于目，而目之系实内连肝胆也。肝胆血足而气舒，肝胆血亏而气结，然此犹平居无事之谓也。肝胆逢惊则血缩，肝胆逢悸则血止，血止血缩，而气乃因之而结矣。气结则肝胆之系不能上通于目，而目之睫不能下矣。治法必须解其气结，然而不易解也，仍当补其肝胆之血，血旺则气伸，而结乃解也。方用解结舒气汤：白芍（一两） 当归（一两） 炒枣仁（一两） 郁李仁（三钱） 水煎服。一剂而目能瞑矣。

　　白芍平肝胆之旺，于泻中能补，当归滋肝胆之枯，于补中能散，炒枣仁安心之药，心安则不必取资于肝胆，子安而母更安也。郁李仁善能去肝胆之结，入之于三味之中，尤易入肝而舒滞去郁也，所以一剂奏功耳。

　　此症用舒结汤亦神。

　　柴胡 荆芥（各二钱） 白芍（一两） 甘草 半夏 独活（各一钱） 炒枣仁（四钱） 麦冬（五钱）

　　水煎服。一剂目瞑而卧。

　　人有无故忽视物为两人，以为肝气之有余，谁知是脑气之不足乎。盖目之系下通于肝，而上实属于脑，脑气不足，则肝之气应之，肝气大虚不能应脑，于是各分其气以应物，因之见一为两矣。孙真人曰：邪中于头，因逢身之虚其入深，则随目系入于脑，入于脑则转，转则目系急，急则目眩以转；邪中于睛，所中者不相比则睛散，睛散则岐，故见两物。此言尚非定论。治法必须大补其肝气，使肝足以应脑，则肝气足而脑气亦足也。方用助肝益脑汤：白芍（二两） 当归（一两） 人参（三钱） 郁李仁（二钱） 柴胡（五分） 天花粉（二钱）

　　细辛（五分） 川芎（三钱） 甘菊花（五钱） 薄荷（八分） 生地（五钱） 天门冬（三钱） 甘草（一钱）

　　白芷（三分） 水煎服。

　　一剂而视物为一矣，二剂全愈。

　　此方全是益肝之药，非益脑之品也。不知补脑必须添精，而添精必须滋肾。然而滋肾以补脑，而肝之气不能遽补，不若直补其肝，而佐之祛邪之药为当。盖脑气不足，而邪得以居之，不祛邪而单补其精于脑气，正无益也，治肝正所以益脑也。

　　此症亦可用补瞳神丹：当归 白芍（各一两） 郁李仁 黑荆芥 丹皮（各三钱） 麦冬 川芎 葳蕤（各五钱）

　　细辛（五分） 水煎服。二剂愈。

　　人有病目之后，眼前常见禽鸟昆虫之飞走，捉之则无，人以为怪，而不知非怪也，乃肝胆血虚，有痰而闭结之也。夫肝胆属木，木中无血以润之，则木气过燥矣。

　　内燥必取给于外水，然而肝胆喜内水之资，而不喜外水之养，于是外水不变血而变痰。血资肝胆则有益，痰侵肝胆则有损，且血能入于肝胆之中，痰难入于肝胆之内。

　　痰既在外，反壅塞肝胆之窍，而气不能展矣。见禽鸟昆虫之飞走者，皆痰之作祟也。

　　治法益肝胆之血，而兼消其外壅之痰。方用四物汤加味治之。

　　熟地（三钱） 白芍（五钱） 当归（一两） 川芎（二钱） 酸枣仁（五钱） 青葙子（三钱）

　　茯神（三钱） 陈皮（一钱） 甘草（一钱） 半夏（三钱） 白术（二钱）水煎服。四剂目无所见矣。

　　此方用四物汤以滋肝胆，用茯苓、半夏、白术以分消其湿痰。加入枣仁、青葙者，以青葙走目中之系，枣仁去心内之迷，心气清而痰易出，目系明而邪自散也。

　　然但用二味，而不合前药同用，正未能出奇制胜耳。

　　此症用向荣汤亦妙。

　　当归 白芍 生地（各一两） 麦冬（五钱） 白芥子 茯苓（各三钱） 贝母（一钱） 柴胡（五分）

　　水煎服。十剂全愈。

　　人有目痛之余，两目白 尽变为黑，不痛不疼，仍能视物无恙，毛发直如铁条，痴痴如醉，不言不语，人以为血偾之症也，谁知是肾邪之乘心乎。夫心属火，肾属水，二经似乎相克，然而心火非肾水不能相养，肾水不上交于心，则心必有烦燥之忧。但贤水仅可相资于心，而不可过侮夫心也。肾气乘心，本欲救心之枯，而肾中倘有邪水，亦挟之以资心，则心受伤矣。心受肾邪，本自死症乃不死，而但现黑色于目者，以肾来救心，而非犯心也。心畏肾邪，而又不敢明彰肾之过，白 变黑，赤白难分，毛发直竖，非怒极之验乎。痴痴如醉，不言不语，非挟制太甚，无可如何之象乎。治法宜斩关直入，急救心君之垂危，祛荡肾邪，拨乱反正之为得也。方用转治汤：茯苓（五钱） 人参（五钱） 附子（二钱） 五灵脂末（二钱） 菖蒲（一钱） 白芥子（三钱）

　　白术（五钱） 良姜（一钱） 水煎服。一剂而痴醉醒，二剂而毛发软，三剂而黑 解，四剂全愈。

　　夫肾中之邪，不过寒湿之气，用辛燥温热之剂，自易祛邪，况佐之夺门之将，辅之引路之人，有不恢复于须臾，定乱于顷刻哉。

　　此症用利水益心丹亦佳。

　　茯苓 人参 薏仁 巴戟天（各五钱） 白芥子 肉桂（各三钱） 白术（一两）水煎服。四剂全愈。

　　人有月经不通，三月忽然眼目红肿，疼痛如刺，人以为血虚而不能养目也，谁知是血壅而目痛乎。夫经水不通，似乎血枯之症，然而血过于盛，则肝气反闭塞而不通。经既不通，则热无可泄，不下行而转壅于上，而肝之窍开于目，乃走肝而目痛矣。此等之痛，肝脉必大而有力，或弦而滑，必非细涩微缓无力之状也。治法不可补血以助热，宜通经以泻肝。方用开壅汤：红花（三钱） 当归尾（三钱） 牛膝（二钱） 桃仁（十四个） 柴胡（二钱） 丹皮（三钱）

　　大黄（一钱） 香附（一钱） 郁金（三钱） 天花粉（二钱） 玄胡索（一钱） 水煎服。一剂而经通，再剂而目愈。

　　此方全不治目，但去通经，经通而热散，热散而目安也。

　　此症可用泻壅丹：当归（一两） 红花（五钱） 大黄（二钱） 生地（五钱） 荆芥（三钱） 桃仁（十粒） 丹皮（三钱）

　　炒栀子（二钱） 水煎服。一剂而血通，二剂而目之肿全消，不必三剂也。

　　卷之三

　　血症门（二十一则）

　　人有一时狂吐血者，未有不本之火者也。然血已吐出如倾盆，则火必变为虚火矣。实火可泻，而虚火断不可泻，况血已吐出，无血养身，而又用泻火之药，以重伤其胃气，毋论血不能骤生，而气亦不能遽转，往往有至气脱而死者。治法不可止血，而当活血，尤不可活血，而急当固气。盖气固则已失之血可以渐生，未失之血可以再旺耳。方用固气生血汤：黄 （一两） 当归（五钱） 荆芥（炒黑，二钱） 水煎服。一剂血止，再剂气旺，四剂血各归经，不致再吐矣。

　　此方即补血汤之变，全在荆芥引血归于气分之中，引气生于血分之内，气血之阴阳既交，则水火之阴阳自济，断不至脏腑经络再有拂逆，使血冲击而再呕也。盖有形之血不能速生，无形之气所宜急固，吐血不治血而治气，前人已有言之者，余不必再论也。大约此方，治初起呕狂血者，若吐血既久，尚宜斟酌。

　　此症用黄荆汤亦神。

　　生地（四两） 炒黑荆芥（三钱） 煎服血止。

　　人有久吐血而未止，或半月一吐，或一月一吐，或三月数吐，或终年频吐，虽未咳嗽，而吐痰不已，委困殊甚，此肾肝之吐也。夫吐血未必皆是肾肝之病，然吐血而多，经岁月未有不伤肾肝者。肾肝既伤，则水不能养肝，而肝木必燥，龙雷之火不能安于木中，必下克于脾胃，而脾胃寒虚，龙雷之火，乃逆冲于上，以欺肺金之弱，挟胃中之血，遂火旺而沸腾，随口而出矣。治法必肾、肝、肺三经统补之。

　　方用三台救命汤：熟地（半斤） 麦冬（三两） 丹皮（二两） 水煎二碗，一日服尽，不再吐。

