<!-- { "loadSidebar": true } -->
　　熟地补肾以滋肝，麦冬清肺以制肝，丹皮去肝中浮游之火，又能引上焦之火以下归于肾脏，使血归经也。然非大用之，则火势燎原，何能止抑其炎炎之势，故必用重剂，则滂沱大雨，而遍野炎氛始能熄焰。至于火息血静，用地黄丸调理三年，乃延生之善计，愿人守服以当续命膏也。

　　此症用填精止血汤甚佳。

　　熟地（二两） 山茱萸（四钱） 麦冬（五钱） 北五味子（一钱） 炒黑荆芥（三钱） 白芍（一两）

　　水煎服。十剂血不再吐。

　　人有吐黑血者，虽不至于倾盆，而痰嗽必甚，口渴思饮，此肾经之实火也。盖肾中之火，又挟心包相火并起而上冲耳。然而心包之火可泻，而肾火终不可泻，泻心包之火，必致有伤于肾，吾乃泻其肝，则二经之火不泻而自泻也。肝为心包之母，而肾之子也，母弱而子不能强，子虚而母亦自弱耳。方用两泻汤：白芍（一两） 丹皮（一两） 地骨皮（一两） 炒黑栀子（三钱） 玄参（一两） 水煎服。连服二剂，而黑血变为红色矣，再服二剂而咳嗽除，血自止，神效也。

　　夫黑乃北方之色也，黑血宜属肾，而乃兼属之心火者，亦犹火热之极，投于水中，则化为乌薪。心包之火同入于肾中，则火极似水，又何疑乎。今用两泻之汤，虽泻肝木，其实仍是两泻心包与肾经也。火得水而解，血得寒而化，此黑血之所以易变，而吐血之所以易止也。

　　此症亦可用三仙散火汤：玄参（三两） 生地（二两） 白芍（一两） 水煎服。二剂即止血。

　　人有感触暑气，一时气不得转，狂呕血块而不止者，此暑邪犯胃也。其症必头痛如破，汗出如雨，口必大渴，发狂乱叫，若作虚症治之，必反增剧，如当归补血汤又不可轻用也。法宜消暑热之气，而佐之下降归经之药，则气不逆，而血自止矣。

　　方用：青蒿（一两） 当归（五钱） 荆芥（炒黑，三钱） 石膏（一两） 麦冬（五钱） 玄参（五钱）

　　大黄（一钱） 水煎服。一剂而暑气消，口渴止，二剂而血归于经，诸症悉愈，不可再用三剂也。

　　此方名为解暑止血汤。青蒿能于解暑之中善退阴火，则阴阳既济，而拂抑之气自除，于是以石膏退胃火，麦冬退肺火，玄参退肾火，荆芥从上焦而引火下行，又得大黄HT 逐不再停于胃，又恐血既上越，大肠必然燥结，加入当归之滑，以助其速行之势，故旋转如环，而取效甚捷也。

　　此症亦可用散暑止血汤甚神。

　　大黄 生地 石膏（各三钱。）

　　人有痰中吐血如血丝者，日间则少，夜间则多，咳嗽不已，多不能眠，此乃肾中之火，冲入咽喉，而火不得下归于命门，故火沸为痰而上升，而心火又欺肺金之弱，复来相刑，是水之中，兼有火之气，所以痰中见血丝也。方用化丝汤：熟地（一两） 麦冬（五钱） 贝母（一钱） 玄参（五钱） 茯苓（三钱） 苏子（一钱） 地骨皮（三钱）

　　沙参（三钱） 荆芥（炒黑，一钱） 水煎服。一剂而血丝少，再剂而血丝断矣。

　　此方肺、肾、心三经并治，加之去痰退火之剂，消弭于无形，故能成功之速，倘不用补剂，而唯事于去痰退火，吾恐痰愈多而血愈结也。惟是既愈之后，不可仍服此方，宜服益阴地黄丸。方用：熟地（一斤） 山药（八两） 麦冬（十两） 北五味（三两） 山茱萸（八两） 丹皮（六两） 茯苓（六两）

　　地骨皮（十两） 泽泻（四两） 蜜为丸。服一年，永不再发。

　　此症用还源汤亦佳。

　　熟地（一两） 山茱萸（五钱） 炒黑荆芥（三钱） 地骨皮（五钱） 麦冬（三钱） 天门冬（二钱）

　　甘草 贝母（各三分） 桔梗（五分） 水煎服。三十剂愈。

　　人有久吐血，百计止之而不效者，盖血犯浊道也。夫火不盛与气不逆，则血俱不吐，当知气逆由于火盛，欲治气逆，必须降火。然而火盛既久，则火不能盛，气逆既久，则气更加逆，似乎泻火易而降气难，不知火泻则气亦随之而降矣。但火久则变为虚火，虚火宜引，而引火之药，多是辛热之味，恐反有助逆之虑，不若壮水以镇阳火之为得也。方用壮水汤：熟地（二两） 生地（一两） 荆芥（炒黑，二钱） 三七根末（三钱） 水煎调服。一剂而血即止，再剂而血即断，不再发也。

　　熟地与生地同用，补精之中，即寓止血之妙，荆芥引血而归于经络，三七根即随之而断其路径，使其入而不再出也。火得水而消，气得水而降，此中自有至理也。

　　此症单用三七根末三钱，加入童便一碗，调服即止。

　　人有大怒吐血，色紫气逆，两胁胀满作痛，此怒气伤血，不能藏而吐也。肝本藏血，逢怒则肝叶开张，血即不能藏矣。肝气本急，怒则更急，急则血自难留，故一涌而出，往往有倾盆而吐者。

　　况肝中原有龙雷之火，因怒而击动其火，于是劈木焚林，而血乃上越矣。血既上涌，肝无血养，自然两胁作痛，轻则胀满矣。治法急宜平其肝气，而少加清凉之品，则怒气一平，而龙雷之火自收，血症可愈。倘一味用止血之药，反足以拂其火热之性也。方用平肝止血散：白芍（二两） 当归（一两） 荆芥（炒黑，三钱） 炒栀子（二钱） 甘草（一钱） 丹皮（二钱）

　　水煎服。

　　一剂而肝气平，二剂而吐血止，三剂气不逆，而胀痛尽除也。

　　芍药平肝，而又能益肝中之气血，同当归用之，则生血活血，实有神功。丹皮、栀子不过少凉其血，以清其火，以便荆芥之引经，甘草之缓急也。

　　此症用断红饮亦神效。

　　白芍 当归（各一两） 荆芥（炒黑，三钱） 三七根末（三钱） 水煎调服。一剂即止血。

　　人有咯血者，血不骤出，必先咳嗽不已，觉喉下气不能止，必咯出其血而后快，人以为肺气之逆也，谁知是肾气之逆乎。肾气者，肾中之虚火也。虚火之盛，出于真水之衰，不能制火，致火逆冲而上，血遂宜大吐矣，又何必咳而后出，盖肺气阻之也。夫肺为肾之母，肾水者肺之顺子，肾火者肺之骄子也。肺本生肾水，而不生肾火，恶骄子之凌犯也，其骄子因肺母之偏于肾水，乃上犯劫夺肺金之血，而肺又不肯遽予，故两相牵掣而咯血也。方用六味地黄汤：熟地（一两） 山茱萸（三钱） 山药（三钱） 麦冬（一两） 五味子（一钱）

　　茯苓 泽泻 丹皮（各二钱）

　　水煎服。连服四剂，血必不咯矣，服一月全愈。

　　用六味汤以大资其肾水，用麦冬、五味以大益其肺金，自足以制火之有余，何至于血之再咯而出哉。此治水所以不须泻火也。

　　此症用生熟二地汤亦妙。

　　生地 熟地（各二两） 水煎服。十剂即愈。

　　人有嗽血者，因咳嗽而出血也。其症多因劳伤而成，耗损肾水，水不能分给于各脏，而又不慎于女色，则水益涸矣。水涸而肺金必来相生，以泄肺金之气，而无如肾水日日之取给也，则子贫而母亦贫矣。夫贫子盗母之资，则母有剥肤之痛，欲求救于胃，而胃又受肝火之凌，则胃不敢生肺，肝木生火，则心火必旺，心火一旺，必来乘肺，肺受外侮，必呼子以相援，而肾子水衰，不能制火，火欺水之无用，凌肺愈甚，肺欲避之子宫，而肾子之家，又窘迫干枯，无藏身之地，势不得不仍返于本宫，而咳嗽吐血矣。治法自宜救肺，然而徒救肺，而肾之涸如故，则肺之液仍去顾肾而肺仍伤也。故治肺仍须补肾，肾水足而肝木平，心火息，不必治肺而肺已安矣。方用救涸汤：麦冬（二两） 熟地（二两） 地骨皮（一两） 丹皮（一两） 白芥子（三钱）

　　水煎服。一剂而嗽轻，二剂而咳轻，连服十剂，咳嗽除而血亦自愈。

　　麦冬与熟地同用，乃肺肾两治之法也，加入地骨、丹皮者，实有微义。盖嗽血必损其阴，阴虚则火旺，然此火旺者，仍是阴火，而非阳火也。我用地骨、丹皮以解骨髓中之内热，则肾中无煎熬之苦，自然不索于肺金，而肺中滋润，自然清肃之气下济于肾内，子母相安，则肾水渐濡，可以养肝木，可以制心火，外侮不侵，家庭乐豫，何至有损耗之失哉。至于白芥子，不过消膜膈之痰，无他深意，以阴虚咳嗽者，吐必有痰，故取其不耗真阴之气也。

　　此症用麦冬熟地汤亦佳。

　　熟地（二两） 麦冬（一两） 水煎服。十剂全愈。

　　人有鼻中流血，经年经月而不止者，或愈或不愈，此虽较口中吐血者少轻，然而听其流血而不治，与治不得其法，皆能杀人。盖吐血犯胃，衄血犯肺，胃为浊道，肺为清道也。犯浊道，则五脏尽皆反复，犯清道，则止肺经一脏之逆也。气逆则变症多端，故皆能杀人。治法宜调其肺气之逆，但肺逆成于肺经之火。夫肺属金，本无火也，肺经之火，仍是肾水之火，肺因心火之侵，肾水救母而致干涸，以肾火来助，乃火与火斗，而血遂妄行，从鼻而上越矣。然则调气之法，舍调肾无他法也，而调肾在于补水以制火。方用止衄汤：生地（一两） 麦冬（三两） 玄参（二两） 水煎服。一服即止。

　　麦冬直治其肺金之匮乏，生地、玄参以解其肾中遏抑之火。火退而气自顺，血自归经矣。倘畏此方之重而减轻，则火势炎炎，未易止遏，不能取效也。

　　此症用麦冬三七汤亦神。

　　麦冬（三两） 二七根末（三钱） 水煎调服。二剂即止。

　　人有耳中出血者，涓涓不绝，流三日不止而人死矣。此病世不尝有，然而实有其症也。耳者，肾之窍也，耳中流血，自是肾虚之病，然而肾虚，血不走胃，不从口出，而偏从耳出者，正有其故。盖心包火引之也，心包之火，与命门之火原自相通，二火沸腾，则血不走胃而走耳矣。盖胃为心包之子，胃恐肾火之害心，而兼害胃，故引其火而上走于耳，诸经所过之地，尽卷土而行，故血乃随之而出也。虽耳窍甚细，不比胃口之大，无冲决之虞，而涓涓不绝，岂能久乎？故必须急止之。方用填窍止氛汤：麦冬（一两） 熟地（二两） 菖蒲（一钱） 水煎服。一剂而效如响。

　　用熟地以填补肾经之水，麦冬以息心包之焰，二经之火息，而耳窍不闭，则有孔可钻，虽暂止血，未必不仍然越出也。故用菖蒲，引二味直透于耳中，又引耳中之火，而仍返于心包，火归而耳之窍闭矣。如此用药之神，真有不可思议之妙。

　　此症用截流汤亦神效。

　　熟地（二两） 生地 麦冬（各一两） 三七根末（三钱） 菖蒲（一钱） 水煎服。一剂即止血。

