<!-- { "loadSidebar": true } -->
　　人参（五分） 白术（五钱） 茯苓（三钱） 陈皮（五分） 柴胡（五分） 白芍（一两） 白芥子（三钱） 甘草（一钱） 栀子（一钱）

　　水煎服。二剂而痰变白矣，四剂而痰易出矣，十剂而咳嗽尽除。

　　补阳气之虚，开郁气之滞，消痰结之块，祛久闭之火，有资益而无刻削，则老痰易化，而咳嗽易除也。倘徒用攻痰之药，则阳气必伤，而痰又难化，格格难吐，何日是清快之时乎!此症用化老汤亦佳。

　　人参（三分） 白术（一钱） 生地（二钱） 款冬花（三分） 白芥子 白芍 地骨皮（各三钱） 柴胡（四分） 甘草（一钱） 麦冬（五钱）

　　水煎服。四剂轻，十剂愈。

　　人有阴气素虚，更加气恼，偶犯风邪，因而咳嗽。人以散风祛邪之药治之而愈甚，此不治其阴虚之故也。然而徒HT 其阴，而肝气未平，则木来侮金，咳亦难已。法宜平肝而益之以补水之剂，则水能资木，而木气更平也。方用平补汤：熟地（一两） 麦冬（一两） 甘草（五分） 白芍（一两） 柴胡（一钱） 人参（五分） 茯苓（三钱） 天花粉（二钱） 百合（五钱） 炒黑荆芥（一钱）

　　水煎服。

　　此方大补肺、肾、肝、脾之四经，而尤能解肝气之郁。肝经郁解，而肺经风邪亦不必祛而自散矣。人谓补肾、补肺、平肝足矣，何又兼补脾胃而用人参耶?不知三经之气，非脾胃之气不行，吾少加人参、茯苓以通之，则津液易生，而肾、肝、肺尤能相益也。

　　此症用涣邪汤亦效。

　　白芍 熟地 麦冬（各五钱） 甘草 柴胡 香附（各一钱） 陈皮（三分） 白术 玄参（各三钱）

　　天花粉（五分） 苏子（一钱）

　　水煎服。四剂愈。

　　人有久咳而不愈者，口吐白沫，气带血腥。人以为肺经之湿也，而不知实肺金之燥。苟肺气不燥，则清肃之令下行，而周身四达，何处非露气之下润乎!不特肾水足以上升而交于心，亦且心火下降而交于肾，不传于肺矣。心火既不传于肺金，曾何伤燥之虑哉!惟其肺气先已匮乏，高源之水无有留余之势，而欲下泽之常盈，以上供于肺金之用，此必不得之数也，治法自宜专润肺金之燥矣。然润肺金之燥，而肾火上冲，则肺且救子之不暇，何能自润?此肺肾必宜同治也。方用子母两富汤：熟地（二两） 麦冬（二两）

　　水煎服。连服四剂，而肺金之燥除，肾火之干亦解。

　　譬如滂沱大雨，高低原隰无不沾足，既鲜燥竭之虞，宁有咳嗽之患?倘失此不治，或治而不补益其肺肾，转盼而毛瘁色弊，筋急爪枯，咳引胸背，吊疼两胁，诸气 郁，诸痿喘呕，嗌塞血泄，种种危候，相因俱见矣。又用何药以救其焦枯哉!此症用夜露饮亦妙。

　　熟地 麦冬 芡实（各一两） 山茱萸（五钱） 贝母（五分）

　　水煎服。十剂全愈。

　　人有久病咳嗽，吐痰色红，有似呕血而实非血也，盗汗淋漓，肠鸣作泄，午后发热。人以为肾经之邪火大盛，将欲肾邪传心也，谁知是脾邪之将传于肾乎?此症初因肾水干枯，肾经受邪，肾乃传心，故发热而夜重，未几心邪传肺，故咳嗽而汗泄；未几肺邪传肝，故胁痛而气壅；未几肝邪传脾，故肠鸣而作泄。今既盗汗淋漓，肠鸣作泄，乃肺邪不传肝而传脾也。邪不入肾肝，尚有可生之机，亟宜平肝滋肾，使邪不再传，则肝平而不与肺为仇，肾滋而不与心为亢；再益之健脾之品，使脾健而不与肾为耗，自然心火不刑肺而生脾，脾气得养而肺气更安矣。方用转逆养肺汤：白芍（五钱） 麦冬（三钱） 茯苓（三钱） 玄参（二钱） 熟地（五钱） 山茱萸（五钱） 北五味（二钱） 车前子（二钱） 地骨皮（三钱） 丹皮（三钱） 牛膝（一钱） 破故纸（五分） 贝母（一钱）

　　水煎服。连服十剂而气转，再服十剂而痰变为白，再服十剂而泄止，肠亦不鸣也。

　　此方本非止泻之药。盖泄成于阴虚，补其阴而泄自止，阴旺则火息不去烁金；金安则木平不去克土，所以消痰而化其火炎之色，止泄而撤其金败之声，故肠鸣、盗汗尽除，而咳嗽亦愈矣。

　　此症用止传汤亦妙。

　　熟地（二两） 玄参 百合（各一两） 白芥子（二钱） 荆芥（炒黑，一钱） 茯苓（三钱） 沙参（三钱）

　　地骨皮（五钱） 桑叶（十五片）

　　水煎服。十剂轻，三十剂愈。

　　人有春暖夏热，则安然不嗽，一遇秋凉，即咳嗽不宁，甚至气喘难卧，人以为肌表之疏泄也，谁知是郁热之难通乎?夫人身之气血，流通于肌肉之内，则风邪不得而入。惟气血闭塞不通，而邪转来相侮，凝滞而变为热矣。盖春夏之间，皮肤疏泄，内热易于外宣。秋冬之际，皮肤致密，内热难于外发，所以春夏不咳嗽，而秋冬咳嗽也。倘不治其郁热之本，而惟用发散之品，徒虚其外，愈不能当风寒之威，徒耗其中，益转增其郁热之势，均失其治之之法也。所贵攻补兼施，既舒其内郁之热，而复疏其外入之寒，则本既不伤，而末亦易举也。方用：当归（五钱） 大黄（一钱） 贝母（二钱） 天花粉（三钱） 薄荷（二钱） 荆芥（二钱） 甘草（一钱） 白术（三钱） 陈皮（三分） 神曲（五分） 黄芩（二钱） 桔梗（二钱）

　　水煎服。连服四剂，秋冬之时断无咳嗽之症矣。

　　盖大黄走而不守，用之于祛火消痰之中通郁最速，又得当归之补而不滞，白术之利而不攻，同队逐群，解纷开结，内外两益矣。

　　此症用郁金丹亦甚效。

　　白芍 桔梗（各三钱） 抚芎（二钱） 白芥子 茯苓 生地（各三钱） 甘草 款冬花（各一钱）

　　水煎服。一剂轻，二剂愈。

　　卷之四

　　喘门（四则）

　　人有偶感风寒，一时动喘，气急抬肩，吐痰如涌，喉中作水鸡声，此外感非内伤也。倘误认内伤，少用补气之味，则气塞而不能言，痰结而不可息矣。治法宜用解表之味。然而，纯补之药不可用，而清补之药未尝不可施也。方用平喘仙丹：麦冬（五钱） 桔梗（三钱） 甘草（二钱） 半夏（二钱） 黄芩（一钱） 山豆根（一钱） 射干（一钱） 白薇（一钱） 乌药（一钱） 苏叶（八分） 茯苓（三钱）

　　水煎服。一剂喘平，再剂全愈，不必三剂也。

　　盖外感之喘，乃风寒之邪，从风府而直入于肺，尽祛其痰而涌塞咽喉之间，看其病势似重，然较内伤之喘大轻也。平喘仙丹专消肺邪而不耗肺之正，顺肺气而不助肺之火，故下喉即庆安全也。

　　此症用止声汤甚神。

　　麻黄（一钱） 天门冬（三钱） 桔梗（三钱） 甘草 茯苓（各二钱） 山豆根（八分） 射干 陈皮 半夏青黛（各一钱）

　　水煎服。一剂愈。

　　人有痰气上冲于咽喉，气塞肺管作喘，而不能取息，其息不粗，而无抬肩之状者，此气虚而非气盛也，乃不足之症。不可作有余之火治之。人身之阴阳，原自相根，而阴阳中之水火，不可须臾离也。惟肾水太虚，而后肾火无制，始越出于肾宫，而关元之气不能挽回，直奔于肺而作喘矣。然而关元之气微，虽力不胜任，以挽回其将绝之元阳，而犹幸其一线之牵连也，则犹可救援于万一耳。方用定喘神奇丹：人参（二两） 牛膝（五钱） 麦冬（二两） 北五味（二钱） 熟地（二两） 山茱萸（四钱）

　　作汤煎服。一剂而喘少止，二剂而喘更轻，四剂而喘大定。

　　此方人参宜多用，不用至二两则不能下达于气海关元，以生气于无何有之乡。非用牛膝不能下行，且牛膝能平胃肾之虚火，又能直补其下元之气也。麦冬益肺金，非多用则自顾不暇，何能生汪洋之水，以救燎原之炎耶!人喘则气散，非五味子何以能收敛乎。用熟地以益肾中之水也，肾水大足，自不去泄肺金之气，然非多加则阴不能骤生，而火不可以遽制。又益之以山茱萸，以赞襄熟地之不逮，自能水火既济，而气易还元也。

　　此症亦可用参熟桃苏汤。

　　人参 熟地（各一两） 破故纸（五分） 茯神 麦冬（各五钱） 胡桃（一个） 生姜 苏子（各一钱）

　　山萸 巴戟天（各二钱）

　　水煎服。

　　人有七情气郁，结滞痰涎，或如破絮，或如梅核，咯之不出，咽之不下，痞满壅盛，上气喘急，此内伤外感兼而成之者也。此等之症最难治。欲治内伤而外邪不能出，欲治外感而内伤不能愈。然则终何以治之乎?吾治其肝胆，而内伤、外感俱皆愈也。盖肝胆乃阴阳之会，表里之间也，解其郁气而喘息可平矣。方用加味逍遥散治之。

　　白芍（五钱） 白术（三钱） 当归（三钱） 柴胡（一钱） 陈皮（五分） 甘草（一钱） 茯苓（三钱） 苏叶（一钱） 半夏（一钱） 浓朴（一钱）

　　水煎服。一剂而痰气清，再剂而痰气更清，四剂而喘急自愈。

　　病成于郁，治郁而诸症安得不速愈哉!此症用苏叶破结汤亦神。

　　白芍 茯苓（各五钱） 半夏（二钱） 苏叶（三钱） 甘草（一钱） 枳壳（五分）

　　水煎服。一剂气通痰清矣，二剂全愈。

　　人有久嗽之后，忽然大喘不止，痰出如泉，身汗如油。此汗出亡阳，本是不救之病，而吾以为可救者，以久嗽伤肺而不伤肾也。夫喘症多是伤肾，久嗽之人未有不伤肾者，以肺金不能生肾水，而肾气自伤也。然而伤肺以致伤肾，与竟自伤肾者不同。盖伤肺者伤气也，伤肾者伤精也，故伤肺以致伤肾者，终伤气而非伤精。精有形而气无形，无形者补气可以生精，即补气可以定喘；有形者必补精以生气，又必补精以回喘也。所以伤肺者易为功，不比伤肾者难为力。方用生脉散：麦冬（一两） 人参（五钱） 北五味子（二钱）

　　水煎服。一剂而喘定，再剂而汗止，三剂而痰少，更加天花粉二钱，白术五钱，当归三钱，白芍五钱 再服十剂全愈。

　　生脉散补气之圣药也。补其肺气，自生肾水矣。肾得水而火不上沸，则龙雷自安于肾脏，不必又去补肾也。以视伤肾动喘者，轻重不大相悬殊哉!此症用归气汤亦妙。

　　麦冬（三两） 北五味（三钱） 熟地（三两） 白术（二两）

　　水煎服。一剂而汗止，十剂全愈。

　　卷之四

　　怔忡门（三则）

