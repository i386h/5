<!-- { "loadSidebar": true } -->
　　人有忧愁之后，终日困倦，至夜而双目不闭，欲求一闭目而不得者，人以为心肾之不交也，谁知是肝气之太燥乎?夫忧愁之人，未有不气郁者也。气郁既久，则肝气不舒；肝气不舒，则肝血必耗；肝血既耗，则木中之血上不能润于心，而下必取汲于肾。然而肝木大耗，非杯水可以灌溉，岂能堪日日之取给乎!于是肾水亦枯，而不能供肝木之涸矣。其后肾止可自救其焦釜，见肝木之来亲，有闭关而拒矣。肝为肾之子，肾母且弃子而罔顾，况心为肾之仇，又乌肯引火而自焚乎?所以坚闭而不纳也。治法必须补肝血之燥，而益肾水之枯，自然水可以养木，而肝可以交心也。方用润燥交心汤：白芍（一两） 当归（一两） 熟地（一两） 玄参（一两） 柴胡（三分） 菖蒲（三分）

　　水煎服。一剂而肝之燥解，再剂而肝之郁亦解，四剂而双目能闭而熟睡矣。

　　此方用芍药、当归以滋其肝，则肝气自平；得熟地以补肾水，则水足以济肝，而肝之血益旺；又得玄参以解其心中之炎，而又是补水之剂；投之柴胡、菖蒲解肝中之郁，引诸药而直入于心宫，则肾肝之气自然不交而交也。

　　此症用安睡丹亦妙。

　　白芍 生地 当归（各五钱） 甘草（一钱） 熟地（一两） 山茱萸 枸杞（各二钱） 甘菊花（三钱）

　　水煎服。二剂即闭目矣，十剂全愈。

　　人有夜不能寐，恐鬼祟来侵，睡卧反侧，辗转不安，或少睡而即惊醒，或再睡而恍如捉拿，人以为心肾不交，而熟知乃胆气之怯也。夫胆属少阳，其经在半表半里之间，心肾交接之会也。心之气由少阳以交于肾，肾之气亦由少阳以交于心。胆气既虚，至不敢相延心肾二气而为之介绍，心肾乃怒其闭门不纳，两相攻击，故胆气愈虚，惊悸易起，益不能寐耳。治法宜补少阳之气。然补少阳，又不得不补厥阴也。盖厥阴肝经，与少阳胆经为表里，补厥阴之肝，正补少阳之胆耳。方用肝胆两益汤：白芍（一两） 远志（五钱） 炒枣仁（一两）

　　水煎服。一剂而寐安，二剂而睡熟，三剂而惊畏全失。

　　此方白芍入肝入胆，佐以远志、枣仁者，似乎入心而不入胆。不知远志、枣仁既能入心，亦能入胆，况同白芍用之，则共走胆经，又何疑乎。胆得三味之补益，则胆汁顿旺，何惧心肾之相格乎。

　　此症用无忧汤亦甚妙。

　　白芍（五钱） 竹茹（三钱） 炒枣仁（三钱） 人参（三钱） 当归（五钱）

　　一剂睡宁，四剂全愈。

　　人有神气不安，卧则魂梦飞扬，身虽在床，而神若远离，闻声则惊醒而不寐，通宵不能闭目，人以为心气之虚也，谁知是肝经之受邪乎?夫肝主藏魂，肝血足则魂藏，肝血虚则魂越，游魂亦因虚而变也。今肝血既亏，肝脏之中无非邪火之气，木得火而自焚，魂将安寄?自避出于躯壳之外，一若离魂之症，身与魂分为两也。然而离魂之症与不寐之症，又复不同。离魂者魂离而能见物，不寐而若离魂者，魂离而不能见物也。其所以不能见物者，阴中有阳，非若离魂之症绝于阴耳。治法祛肝之邪，而先补肝之血，血足而邪自难留，邪散而魂自归舍矣。方用引寐汤：白芍（一两） 当归（五钱） 龙齿末（火 ，二钱） 菟丝子（三钱） 巴戟天（三钱） 麦冬（五钱） 柏子仁（二钱） 炒枣仁（三钱） 茯神（三钱）

　　水煎服。一剂而寐矣，连服数剂，梦魂甚安，不复从前之飞越也。

　　此方皆是补肝、补心之药，而用之甚奇者，全在龙齿。古人谓治魄不宁者，宜以虎睛；治魂飞扬者，宜以龙齿，正取其龙齿入肝而能平木也。夫龙能变化动之象也，不寐非动乎，龙虽动而善藏，动之极正藏之极也。用龙齿以引寐者，非取其动中之藏乎。此亦古人之所未言，余偶及之，泄天地之奇也。

　　此症用 枝汤亦效。

　　炒栀子（三钱） 甘草（一钱） 白芍 当归 炒枣仁（各五钱） 丹砂（一钱） 远志（八分） 柴胡（三分半夏（一钱）

　　水煎服。四剂愈。

　　人有心颤神慑，如处孤垒，而四面受敌，达旦不能寐，目眵眵无所见，耳聩聩无所闻，欲少闭睫而不可得，人以为心肾之不交也，谁知是胆虚而风袭之乎?夫胆虚则怯，怯则外邪易入矣。外邪乘胆气之虚，既入于胆之中，则气无主，一听邪之所为。胆欲通于心，而邪不许；胆欲交于肾，而邪又不许，此目之所以眵眵，而耳之所以聩聩也。心肾因胆气之不通，亦各退守本宫，而不敢交接，故欲闭睫而不可得也。夫胆属少阳，少阳者木之属也，木与风同象，故风最易入也。风乘胆木之虚，居之而不出，则胆畏风之威，胆愈怯矣。胆愈怯而无子母之援，何啻如卧薪尝胆之苦，又安得悠然来梦乎。治法必补助其胆气，佐以祛风荡邪之品，则胆气壮而风邪自散，庶可高枕而卧矣。方用祛风益胆汤：柴胡（二钱） 郁李仁（一钱） 乌梅（一个） 当归（一两） 川芎（三钱） 麦冬（五钱） 沙参（三钱） 竹茹水煎服。连服二剂，而颤慑止，再服二剂，而见闻有所用，人亦熟睡矣。

　　此方绝不治心肾之不交，而惟泻胆木之风邪，助胆木之真气，则胆汁不干，可以分给于心肾，自然心肾两交，欲不寐得乎。

　　此症亦可用助勇汤：荆芥 当归（各三钱） 防风 天花粉（各一钱） 川芎 竹茹（各二钱） 枳壳 独活（各五分）

　　水煎服。二剂愈。

　　卷之四

　　健忘门（四则）

　　人有老年而健忘者，近事多不记忆，虽人述其前事，犹若茫然，此真健忘之极也。人以为心血之涸，谁知是肾水之竭乎?夫心属火、肾属水，水火似乎相克，其实相克而妙在相生，心必藉肾以相通，火必得水而既济。如止益心中之血，而不去填肾中之精，则血虽骤生，而精仍长涸，但能救一时之善忘，而不能冀长年之不忘也。治法必须补心，而兼补肾，使肾水不干，自然上通于心而生液。然而老年之人，乃阴尽之时，补阴而精不易生，非但药品宜重，而单恃煎汤，恐有一时难以取胜之忧，服汤剂之后，以丸药继之，始获永远之效也。方名生慧汤：熟地（一两） 山茱萸（四钱） 远志（二钱） 生枣仁（五钱） 柏子仁（去油，五钱） 茯神（三钱） 人参（三钱） 菖蒲（五分） 白芥子（二钱）

　　水煎服。连服一月自然不忘矣。

　　此方心肾兼补，上下相资，实治健忘之圣药，苟能日用一剂，不特却忘，并有延龄之庆矣。然而人必苦服药也，则丸方又不可不传耳。方名扶老丸：人参（三两） 白术（三两） 茯神（二两） 黄 （三两） 当归（三两） 熟地（半斤） 山茱萸（四两） 玄参各为细末，蜜为丸，丹砂为衣。每日晚间白滚水吞下三钱，久服断不健忘。

　　此方老少人俱可服，而老年人尤宜，盖补肾之味多于补心，精足而心之液生，液生而心之窍启，窍启而心之神清，何至昏昧而善忘哉。

　　此症亦可用强记汤：熟地 麦冬 生枣仁（各一两） 远志（二钱）

　　水煎服。二十剂不忘矣。

　　人有壮年而健忘者，必得之伤寒大病之后，或酒色过度之人。此等之病，视若寻常，而本实先匮，最为可畏。世人往往轻之而不以为重，久则他病生焉，变迁异症而死者多矣。予实悯之，故又论及此。此种健忘，乃五脏俱伤之病，不止心肾二经之伤也。若徒治心肾，恐胃气甚弱，则虚不受补，甚为可虑。必须加意强胃，使胃强不弱，始能分布精液于心肾耳（。方用生气汤：人参（二钱） 白术（一钱） 茯苓（三钱） 远志（八分） 炒枣仁（二钱） 熟地（五钱） 山茱萸（二钱） 甘草（三分） 神曲（三分） 半夏（三分） 麦冬（一钱） 肉桂（三分） 菖蒲（三分） 芡实（三钱） 广木香（一分）

　　水煎服。四剂而胃口开，十剂而善忘少矣，连服三十剂全愈。

　　此方药味多而分两轻者，以病乃久虚之症，大剂恐有阻滞之忧，味少恐无调剂之益，所以图攻于缓，而奏效于远也。扶助胃气而仍加意于补心肾二经，则五脏未尝不同补也。有益无损，殆此方之谓欤。

　　此症亦可用强记汤加人参三钱治之。

　　人有气郁不舒，忽忽如有所失，目前之事竟不记忆，一如老人之善忘。此乃肝气之滞，非心肾之虚耗也。夫肝气最急，郁则不能急矣，于是肾气来滋，至肝则止；心气来降，至肝则回，以致心肾两相间隔，致有遗忘也。治法必须通其肝气之滞，而后心肾相通，何至有目前之失记乎。然而欲通肝气，必须仍补心肾，要在于补心、补肾之中，而解其肝气之郁，则郁犹易解，不至重郁。否则已结之郁虽开，而未结之郁必至重结矣。方用通郁汤：白芍（一两） 茯神（三钱） 人参（二钱） 熟地（三钱） 玄参（三钱） 麦冬（三钱） 当归（五钱） 柴胡（一钱） 菖蒲（五分） 白芥子（二钱） 白术（五钱）

　　水煎服。一剂而郁少解，二剂而郁更解，四剂而郁尽解。

　　此方善于开郁，而又无刻削干燥之失，直解其肝中之沉滞，使肝血大旺，既不取给于肾水，复能添助夫心火，心肝肾一气贯通，宁尚有遗忘失记之病哉。

　　此症可用存注丹：白芍 白术 生地（各三钱） 麦冬 柏子仁（各五钱） 甘草 菖蒲（各一钱） 柴胡 天花粉（各二钱） 青皮（三分）

　　水煎服。四剂愈。

　　人有对人说话随说随忘，人述其言杳不记忆，如从前并不道及，人以为有祟凭之也，谁知是心肾之两开乎?夫心肾交而智能生，心肾离而智能失，人之聪明非生于心肾，而生于心肾之交也。肾水资于心，则智能生生不息；心火资于肾，则智能亦生生无穷。苟心火亢，则肾畏火炎而不敢交于心；肾水竭，则心恶水干而不敢交于肾，两不相交，则势必至于两相忘矣。夫心肾如夫妇也，夫妇乖离，何能记及于他事乎!治法必须大补心肾，使其相离者，重复相亲，自然相忘者复能相忆耳。方用神交汤：人参（一两） 麦冬（一两） 巴戟天（一两） 柏子仁（五钱） 山药（一两） 芡实（五钱） 玄参（一两） 丹参（三钱） 茯神（三钱） 菟丝子（一两）

　　水煎服。连服十剂，即不忘矣，服一月不再忘。

　　此方似乎重于治心，而轻于治肾。不知夫妇之道，必男求于女，而易于相亲，重于治心者，正欲使心之先交于肾也。然而方中之妙，无一味非心肾同治之药，是治心无非治肾也，而交肾仍无非交心也。两相交而两相亲，宁有再忘者乎。

　　此症可用天丝饮亦效。

　　巴戟天（一两） 菟丝子（一两）

