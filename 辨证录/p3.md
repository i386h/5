<!-- { "loadSidebar": true } -->
　　冬月伤寒，至五六日往来寒热，胸胁苦满，或呕或吐，或渴或不渴，或烦或不烦，人以为少阳之病也，宜用小柴胡汤和解之。夫小柴胡汤治少阳邪之圣药，用之似乎无不宜也。以少阳居于表里之间，邪入而并于阴则寒，邪出而并于阳则热，故痰结于胸而苦满，欲吐不吐，欲渴不渴，而烦闷生矣。用柴胡汤和解之自易奏功，然而止可一用，而不可常用也。盖少阳胆木，最喜者水耳，其次则喜风。柴胡风药，得之虽可以解愠，然日以风药投之，则风能燥湿，愈见干枯，必以大雨济之，则郁郁葱葱，其扶疏青翠为何如耶。譬之炎夏久旱，禾苗将至枯槁，必得甘霖 足，庶乎可救。故用柴胡汤之后，必须用补水之剂以济之。方用济生汤：熟地（五钱） 玄参（五钱） 麦冬（三钱） 山茱萸（一钱） 山药（三钱） 茯苓（二钱） 白芍（三钱）

　　柴胡（五分） 神曲（三分） 竹茹（一丸） 水煎服。一剂而烦满除，再剂而寒热止，三剂而前症尽失也。

　　此方多是直补肾水之味，直补其胆木之源，则胆汁不枯，足以御邪而有余。况加入白芍、柴胡，仍散其半表半里之邪，安得不收功之速乎。倘疑伤寒之后，不宜纯用补肾之药，恐胃气有伤，难以消化。不知少阳之症，由太阳、阳明二经传来，火燥水涸，不但胆汁为邪所逼，半致熬干，而五脏六腑尽多炎烁，是各经无不喜盼霖雨，非惟少阳胆木一经喜水也。然则用补水之药正其所宜，何至有停隔之虞哉。

　　此症用和膈散亦妙。

　　柴胡（一钱） 白芍（一两） 生地（五钱） 玄参（三钱） 麦冬（二钱） 茯苓（二钱） 竹茹（一丸）

　　白芥子（一钱） 水煎服。

　　冬月妇人伤寒，发热至六七日，昼则了了，夜则谵语，如见鬼状，按其腹则大痛欲死，人以为热入血室，而不知非止热入血室也。虽亦因经水适来感寒而血结，故成如疟之状，然而其未伤寒之前，原有食未化，血包其食而为疟母也。论理小柴胡为正治，然而小柴胡汤止能解热，使热散于血室之中，不能化食，使食消于血块之内。予有一方最神，治热入血室兼能化食，可同治之也。方名两消丹。用：柴胡（二钱） 丹皮（五钱） 鳖甲（三钱） 山楂肉（一钱） 枳壳（五分） 炒栀子（二钱） 甘草（一钱）

　　白芍（五钱） 当归（三钱） 桃仁（十粒）水煎服。一剂而痛轻，二剂而鬼去，谵语亦止，腹亦安然，杳无寒热之苦矣。

　　盖此方既和其表里，而血室之热自解。妙在用鳖甲进攻于血块之中，以消其宿食，所谓直捣中坚，而疟母何所存立以作祟乎。服吾药实可作无鬼之论也。

　　此症清白饮治之亦妙。

　　丹皮（三钱） 柴胡 前胡（各二钱） 白芍（一两） 青蒿（三钱） 人参 甘草 半夏（各一钱）

　　青皮 炒栀子（各二钱） 茯苓 当归（各三钱） 水煎服。

　　冬月伤寒，项背强KT KT ，汗出恶风，服桂枝加葛根治之而不愈，人以为太阳、阳明合病，舍前方又将用何药以治之？而不知不可执也。夫太阳之邪，既入阳明，自宜专治阳明，不必又去顾太阳也。况于葛根汤中仍用桂枝，以祛太阳之邪乎。是太阳之邪轻，而阳明之邪重矣。方用竹叶石膏汤，以泻阳明之火，而前症自愈，但不必重用石膏也。余定其方：石膏（三钱） 知母（八分） 半夏（一钱） 麦冬（三钱） 竹叶（五十片） 甘草（一钱）

　　水煎服。一剂而汗止，再剂项背强KT KT 之症尽去，而风亦不畏矣。

　　倘必拘执仲景方法，而仍用桂枝加葛根汤，虽病亦能愈，而消烁津液亦多矣。

　　予所以更示方法，使治伤寒者宜思变计，而不可死泥古人之文也。

　　此症用清胃汤亦佳。

　　玄参 生地（各五钱） 知母（二钱） 半夏（一钱） 甘草（五分） 水煎服。

　　冬月伤寒，头痛KT KT ，下利。夫头痛太阳之症也，KT KT 阳明之症也，是二经合病无疑，似乎宜两解其邪之为得，然而不可两治之也，正以其下利耳。夫阳明胃土也，今挟阳明胃中之水谷而下奔，其势欲驱邪而尽入于阴经，若不专治阳明，而急止其利，则阳变为阴，热变为寒，其害有不可言者矣。方用解合汤治之。

　　葛根（二钱） 茯苓（五钱） 桂枝（三分） 水煎服。一剂而利止，二剂而KT KT 头痛之病顿愈。

　　盖葛根乃太阳、阳明同治之圣药，况加入桂枝，原足以散太阳之邪，而茯苓不独分消水势，得桂枝之气，且能直趋于膀胱。夫膀胱正太阳之本宫也，得茯苓澹泄，而葛根亦随之同行，祛逐其邪尽从小便而出，小便利而大便自止矣。此不止利而正所以止利，不泻阳明而正所以泻阳明，两解之巧，又孰能巧于此者乎。此予所以谓不必两治，而止须一治之也。

　　此症用葛根桂枝人参汤大妙。

　　葛根（三钱） 桂枝（五分） 人参（一钱） 水煎服。

　　冬月伤寒，六七日后头疼目痛，寒热不已。此太阳、阳明、少阳合病也，而不可合三阳经而统治之。然则终治何经而三阳之邪尽散乎？夫邪之来者太阳也，邪之去者少阳也。欲去者而使之归，来者而使之去，必须调和其胃气。胃气一生，而阳明之邪自孤，势必太阳、少阳之邪尽趋阳明以相援，而我正可因其聚而亟使之散也。

　　譬如贼人散处四方，自难擒剿，必诱其蚁屯一处，而后合围守困，可一举而受缚也。

　　方用破合汤：石膏（三钱） 葛根（三钱） 茯苓（三钱） 柴胡（一钱） 白芍（三钱） 陈皮（一钱）

　　甘草（一钱） 水煎服。

　　此方治阳明者十之七，治太阳者十之一，治少阳者十之二，虽合三经同治，其实乃专治阳明也。故一剂而目痛愈矣，再剂而头痛除矣，三剂而寒热解矣。此皆胃气发生之故，奏功所以甚速也。倘不治阳明而惟治少阳，则损伤胃气，而少阳之邪且引二经之邪，尽遁入阴经，反成变症而不可收拾矣。

　　此症和阳汤亦妙。

　　石膏（五钱） 葛根 白芍（各二钱） 人参（二钱） 麻黄（三分） 柴胡 甘草（各一钱）

　　天花粉（五分） 水煎服。

　　冬月伤寒五、六日，吐泻后又加大汗，气喘不得卧，发厥者，此误汗之故，人以为坏症而不可治也。夫大汗之后，宜身热尽解矣，今热不退，而现此恶症，诚坏症之不可治也。吾欲于不可治之中，而施可救之法，亦庶几于不宜汗之中，而救其失汗乎。盖伤寒至吐泻之后，上下之邪必散，而热未解者，此邪在中焦也。理宜和解，当时用柴胡汤调治之，自然热退身凉，而无如其误汗之也。今误汗之后，而热仍未退，身仍未凉，是邪仍在中焦也。此时若用柴胡汤，则已虚而益虚，不死何待乎？必须大补其中气，使汗出亡阳仍归于腠理之内，少加柴胡以和解，则转败为功，实有妙用也。方用救汗回生汤：人参（三两） 当归（二两） 柴胡（一钱） 白芍（一两） 陈皮（五分） 甘草（一钱）

　　麦冬（五钱） 水煎服。一剂而汗收，再剂而喘定，可以卧矣，三剂而厥亦不作。然后减去柴胡，将此方减十分之六，渐渐调理，自无死法。

　　此救坏病之一法也。人见人参之多用，未必不惊用药之大峻，殊不知阳已尽亡，非多用人参，何以回阳于无何有之乡，尚恐人参回阳而不能回阴，故又佐之当归之多，助人参以奏功。至于白芍、麦冬之多用，又虑参、归过于勇猛，使之调和于肺、肝之中，使二经不相战克，而阳回于阴之中，阴摄于阳之内，听柴胡之解纷，实有水乳之合也，何必以多用参、归为虑哉。

　　此症用救败散亦效如响。

　　当归 麦冬 人参（各五钱） 白芍（五钱） 柴胡 甘草（各五分） 北五味（十粒） 神曲（三分）

　　水煎服。

　　冬月伤寒，汗吐后又加大下，而身热犹然如火，发厥，气息奄奄欲死，皆为坏症，不可救矣。然亦有可救之法，正以其误下耳。夫误下必损脾胃之气，救脾胃未必非生之之道也。惟是邪犹未解，补脾胃之气，未必不增风寒之势，必须救脾胃，而又不助其邪始可耳。方用援下回生丹：人参（三钱） 白术（一两） 茯苓（五钱） 柴胡（五分） 甘草（一钱） 赤石脂末（一钱）

　　水煎调服。

　　一剂而泻止厥定，二剂而身热解，口思饮食矣。此时切戒不可遽与饮食，止可煎米汤少少与饮，渐渐加入米粒，调理而自安。设或骤用饮食，必变为结胸之症，断难救死也。

　　夫同是坏症，前条何以多用人参，而此条少用人参耶？盖大汗亡阳，其势甚急；大下亡阴，其势少缓。亡阳者阳易散也，亡阴者阴难尽也。亡阳者遍身之阳皆泄，非多用人参，不能挽回于顷刻；亡阴者脾胃之阴尽，而后及于肾，故少用人参而即可救于须臾。此方之妙，参、术以固其脾、胃、肾之气；茯苓以分消其水湿之邪；柴胡、甘草以调和于邪正之内；加入赤石脂以收涩其散亡之阴，所以奏功实神，此又救坏症之一法也。

　　此症用定乱汤亦神。

　　人参 山药（各一两） 茯苓 薏仁（各五钱） 甘草 黄连（各五分） 陈皮 神曲（各三分）

　　砂仁（一粒） 水煎服。

　　冬月伤寒，汗下后又加大吐，气逆呕吐饱闷，胸中痞满，时时发厥，昏晕欲死，谵语如见神鬼，且知生人出入，此亦坏症之不可救者。盖不宜吐而误吐，以成至危之症，则当深思安吐之方，舍转气之法又将何求乎。方用转气救吐汤治之。

　　人参（一两） 旋复花（一钱） 赭石末（一钱） 茯神（五钱） 水煎服。一剂而气逆转矣。另用招魂汤：人参（三钱） 茯苓（三钱） 山药（三钱） 芡实（三钱） 陈皮（三分） 神曲（三分） 麦冬（三钱）

　　柴胡（一钱） 白芍（五钱） 水煎服。一剂而身凉神魂宁贴，前症尽愈。

