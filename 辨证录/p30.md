<!-- { "loadSidebar": true } -->
　　此方大补其心肝之气血，加之祛痰开窍之药，则肝中枯竭得滋润而自苏，心内寡弱，得补助而自旺，于是心气既清，肝气能运，力能祛逐痰涎，随十二经络而尽通之，何呆病而不可愈哉!倘或惊之使醒，则气血不得尽通，而经络不得尽转，所以止可半愈也。然能再服此汤，亦未有不全愈者矣。

　　此症用苏心汤亦神效。

　　白芍 当归（各三两） 人参 茯苓（各一两） 半夏 炒栀子 柴胡（各三钱） 附子（三分） 生枣仁（五钱） 吴茱萸 黄连（各五分）

　　水十碗，煎一碗。灌之，听其自醒，醒来病如失。

　　人有一时而成呆病者，全不起于忧郁，其状悉与呆病无异，人以为有祟凭之也，谁知是起居失节，胃气伤而痰迷之乎。夫胃属土，喜火之生者也。然而火能生土，而亦能害土，火不来生，则土无生气，火过来生，则土有死气矣。虽然土中之火本生土者也，如何生土者反能害土?岂火为外来之邪火，而非内存之正火乎!孰知邪火固能害土，而正火未尝不害土也。

　　正火者，土中之真火，如何能害土乎?盖正火而能养，则火且生土以消食，正火而相伤，则火且害土以成痰。痰成而复伤其胃土，则火且迷心，轻则成呆，而重则发厥矣。起居失节，则胃中劳伤，不生气而生痰。一时成呆者，乃痰迷于心脘之下，尚未直入于心包之中也。倘入心包，则人且立亡矣。治法宜生其胃气，而佐之消痰之品，则痰迷可以再开，不必竟治其呆也。方用启心救胃汤：人参（一两） 茯苓（一两） 白芥子（三钱） 菖蒲（一钱） 神曲（三钱） 半夏（二钱） 南星（二钱） 黄连（一钱） 甘草（一钱） 枳壳（五分）

　　水煎服。一剂而痰解，再剂而神清，三剂而呆病如失，不再呆也。

　　此方全去救心，正所以救胃也。盖胃为心之子，心气既清，而胃气安有不清者乎?母清而子亦清也。设作呆病治之，亦用附子斩关直入，则火以助火，有顷刻发狂而死矣。总之呆病成于岁月之久，而不成于旦夕之暂，若一时而成呆者，非真呆病也。故久病宜于火中补胃以消痰，而猝病宜于寒中补胃以消痰，又不可不知也。

　　此症用指迷汤亦效。

　　人参（五钱） 白术（一两） 半夏 神曲（各三钱） 南星 甘草（各一钱） 陈皮 菖蒲（各五分） 附子（三分） 肉豆蔻（一枚）

　　水煎服。四剂愈。

　　卷之四

　　呃逆门（五则）

　　人有忽然呃逆不止，为是寒气相感，谁知是气逆而寒入之也。然气之所以不顺，乃气之不足也。盖丹田之气足，则气守于下焦而气顺，丹田之气不足，则气奔于上焦而气逆矣。呃逆虽是小症，然治之不得法，往往有变成危症，而不可救，正徒散其寒而不补其气也。治法宜大补其丹田之气，而少佐之以祛寒之药。则气旺而可以接续，寒祛而足以升提，故不必止呃逆而呃逆遂自止也。方用定呃汤：人参（三钱） 白术（五钱） 丁香（五分） 陈皮（五分） 茯苓（五钱） 沉香末（一钱） 牛膝（一钱） 水煎服。一剂而呃逆止矣。

　　参、苓、白术纯是补气回阳之药，丁香祛寒，沉香、牛膝降入丹田以止其逆，逆气既回，而呃声自定。孰谓补气之药，非即转气之汤哉!此症用加味六君子汤亦妙。

　　人参 半夏 苏叶（各一钱） 白术 茯苓（各三钱） 陈皮（五分） 甘草（三分） 丁香（二分） 水煎服。一剂即止呃，二剂全愈。

　　人有痰气不清，一时作呃逆之声者，人以为火逆作祟也。夫火逆之痰，口必作渴，今不渴而呃逆，仍是痰气之故，而非火邪之祟也。夫痰在胃口，而呃逆在丹田，何以能致此耶?盖丹田之气欲升，而痰结胸中以阻之。此种呃逆较虚呃者甚轻，治法消其痰气，而呃逆自除，方用二陈汤加减治之。

　　人参（五分） 陈皮（五分） 半夏（一钱） 甘草（三分） 浓朴（一钱） 茯苓（三钱）

　　水煎服。一剂即愈。

　　二陈汤为治痰之妙剂，加入人参、浓朴于补气之中而行降气之药，自能祛痰于上焦，达气于下焦也。

　　此症亦可用加味六君子汤治之。

　　人有口渴饮水忽然呃逆者，非水气之故，乃火气之逆也。人若胃火太盛，必大渴呼水矣，今但渴而不大饮水者，乃胃火微旺，而胃气犹虚也。故饮水虽快，而多则不能易消，火上冲而作呃逆耳。治法宜补其胃中之土，而降其胃中之火，则胃气之安，而胃火自息，呃逆亦自止矣。方用平呃散：玄参 白术（各五钱） 人参（二钱） 茯苓 甘菊花 麦冬（各三钱） 甘草（五分）

　　水煎服。一剂即平。

　　此方降胃火而又不耗胃气，所以奏功实神。倘以为胃火之盛，而轻用石膏，虽亦能取胜，而终于胃土有伤，呃逆除而他病又生矣，不若此方之和平而又神也。

　　此症用两宜汤亦妙。

　　人参（二钱） 茯苓 白术（各五钱） 甘草 泽泻 黄连（各一钱） 肉桂（三分） 陈皮（五分） 天花粉（二钱） 柴胡（三分）

　　水煎服。二剂愈。

　　人有气恼之后，肝又血燥，肺又气热，一时呃逆而不止，人以为火动之故也，谁知亦是气逆而不舒乎。盖肝性最急，一拂其意，则气必下克脾土，而脾土气闭，则腰脐之间不通，气乃上奔于咽喉，而作呃逆矣。倘亦用降火降气之药，则呃逆更甚，必须用散郁之剂，而佐以消痰润肺之药，始为得之。方用解呃丹：茯神（三钱） 白芍（三钱） 当归（二钱） 白术（五钱） 苏叶（五分） 麦冬（五钱） 白芥子（三钱） 柴胡（一钱）

　　水煎服。一剂而呃逆即止。

　　此方为散郁之神方，不特治呃逆已也。用白术以利腰脐之气，用柴、芍、当归以舒肝胆之气，用苏叶、麦冬以润肺金之气，用茯神以通心与膀胱之气，用白芥子以宣膜膈之气，是一身上下之气尽行流通，又何虞下焦之气不上升于咽喉乎!故一剂而收功也。

　　此症亦可用平顺散：柴胡 甘草 乌药（各一钱） 白芍（三钱） 香附 白芥子 川芎（各二钱） 砂仁（一粒）

　　水煎服。二剂即止。

　　人有呃逆时作时止者，乃气虚而非气滞也。夫气旺则顺，气衰则逆，五行之道也，凡逆之至者，皆衰之极耳。惟是气衰而呃逆者，不比痰呃与火呃也，补其气之虚，而呃逆自止。

　　倘不知补气，而惟从事于消痰降火，则轻必变重，而重必入死矣。况痰火之呃，亦虚而致，不惟寒呃之成于虚也。方用六君子汤加减治之。

　　人参（三钱） 白术（一两） 茯苓（三钱） 陈皮（一钱） 甘草（三分） 半夏（二钱） 柿蒂（三枚）

　　水煎服。连服三剂而呃逆自除。

　　此方乃治胃之圣剂，胃气弱而诸气皆弱，胃气旺而诸气皆旺，故补胃气正所以补诸气也，气既旺矣。加以柿蒂之能转呃，自然气转于须臾，而呃逆顿止矣。且胃又多气之腑也，诸气之逆皆从胃始，然则诸气之顺，何独不由胃始哉。

　　此症亦可用加味术苓汤：人参 白术（各五钱） 茯苓（三钱） 半夏（二钱） 竹沥（一合） 附子（三分）

　　水煎服。二剂愈。

　　卷之五

　　关格门（五则）

　　人有病关格者，食至胃而吐，欲大小便而不能出，眼睛红赤，目珠暴露，两胁胀满，气逆拂抑，求一通气而不可得，世以为胃气之太盛，而不知乃肝气之过郁耳。夫关格之症，宜分上下，一上格而不得下，一下关而不得出也。今上既不得入，而下又不得出，是真正关格，死生危急之症也。治之原有吐法，上吐则下气可通。今不必用吐药而先已自吐，是用吐药无益矣。若用下导之法，则上既无饮食下胃，而大肠空虚，即用导药，止可出大肠之糟粕硬屎，而不能通小肠膀胱之气，是导之亦无益也。必须仍用煎药和解为宜，但不可遽然多服，须渐渐饮之，初不受而后自受矣。方用开门散：白芍（五钱） 白术（五钱） 茯苓（三钱） 陈皮（一钱） 当归（五钱） 柴胡（三钱） 苏叶（一钱）

　　牛膝（三钱） 车前子（三钱） 炒栀子（三钱） 天花粉（三钱） 水煎一碗，缓缓呷之，一剂而受矣。一受而上关开，再剂而下格亦通。

　　此方直走肝经以解郁，郁解而关格自痊，所谓扼要争奇也。倘用香燥之药，以耗胃气，适足以坚其关门而动其格据矣。

　　此症用通关散亦效。

　　白芍（五钱） 茯苓（三钱） 甘草 枳壳 神曲（各三分） 白豆蔻（一枚） 川芎（二钱） 生姜汁（半合） 柴胡（一钱） 水煎服。一剂即开，二剂愈。愈后须用补肾之剂。

　　人有无故而忽然上不能食、下不能出者，胸中胀急，烦闷不安，大小便窘迫之极，人以为关格之症也，谁知是少阳之气不通乎。夫少阳胆也，胆属木，木气最喜舒泄，因寒气所袭，则木不能条达，而气乃闭矣。于是上克胃而下克脾，脾胃畏木之刑，不敢去生肺气，而并生大肠之气矣。肺金因脾胃之气不生，失其清肃之令，而膀胱、小肠无所凛遵，故一齐气闭矣。此症原可用吐法，一吐而少阳之气升腾可愈。其次则用和解之法，和其半表半里之间，而胆木之郁结自通。二法相较，和胜于吐，吐必伤五脏之气，而和则无损五脏之气也。方用和解汤：柴胡（一钱） 白芍（三钱） 甘草（一钱） 枳壳（五分） 薄荷（一钱） 茯神（三钱） 丹皮（二钱）

　　当归（三钱）

　　水煎服。缓缓服之，三剂则可以开关矣。上关一开，而下格自愈。

　　此方乃逍遥散之变方也。逍遥散有白术、陈皮，未尝不可开关。余改用薄荷、枳壳、丹皮者，直入肝经之药，取其尤易于开郁也。此方全不开关，而关自开者，正以其善于解郁也。

　　此症用宽缓汤亦妙。

　　柴胡 茯苓（各二钱） 当归（三钱） 白芍（五钱） 甘草 苏叶 黄芩（各一钱） 竹叶（三十片）

　　水煎服。二剂愈。

