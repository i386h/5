<!-- { "loadSidebar": true } -->
　　人有吐逆不得饮食，又不得大小便，此五志厥阳之火太盛，不能营于阴，遏抑于心胞之内，头上有汗，乃心之液外亡，自焚于中也。存亡之机，间不容发，此关格最危之症，人以为气之不通也，欲用麝香、片脑之类，以劫开其门，必至耗散真气，反致归阴矣。法宜调其营卫，不偏阴偏阳，一味冲和，毋犯胃气，使其脏腑自为敷布，不必问其关从何开，格从何启，一惟求之中焦握枢而运，以渐透于上下之间，自能营气前通，卫气不闭，因其势而利导之，庶无 格耳。方用和中启关散：麦冬（五钱） 人参（五分） 甘草（五分） 柏子仁（三钱） 滑石（敲碎，一钱） 黄连（一钱）

　　白芍（五钱） 桂枝（三分） 天花粉（一钱五分） 水煎服。一剂而上吐止，再剂而下闭通矣。

　　此方解散中焦之火，更能舒肝以平木，木气既平，而火热自减。内中最妙者，用黄连与桂枝也。一安心以交于肾，一和肾而交于心，心肾两交，则营卫阴阳之气，无不各相和好，阴阳既和，而上下二焦安能坚闭乎，此和解之善于开关也。

　　此症用黄连启心汤亦效。

　　人参（一钱） 白术 丹皮（各三钱） 黄连 玄参（各二钱） 甘草（一钱） 桂枝（三分）

　　半夏（五分） 柴胡（三分） 水煎服。二剂愈。

　　人有上吐下结，气逆不顺，饮食不得入，溲溺不得出，腹中作疼，手按之少可，人以为此寒极而阴阳易位，其脉必涩而伏也。法当吐，不吐则死。然而不必吐也，夫上部无脉下部有脉，吐之宜也，以食填塞于太阴耳。今脉涩而伏，非无脉之比，况所食之物，已经吐出，是非食填太阴也。吐之不重伤脾胃之气，以坚其闭塞乎。

　　夫胃气之所以不开，与大小肠、膀胱之所以闭结者，由于肾气之衰也。胃为肾之关门，肾之气不上，则胃之关必不开。肾主大小便、膀胱之气化，亦肾气化之也。肾气不通于三经，则便溲何从而出然则上下开阖之权衡全在乎肾也。治法必须大补其肾中之水火。肾中之水火足，而关格不治而自愈矣。方用水火两补汤：熟地（一两） 山茱（四钱） 茯神（五钱） 车前子（三钱） 人参（二钱） 麦冬（一两） 五味子（五分）

　　肉桂（一钱） 白术（五钱） 牛膝（三钱） 水煎服。连服二剂，上吐止而下结亦开矣，再服四剂全愈。

　　此方补肾中之水火，而又能通肾中之气。气足而上自达于胃，下自达于膀胱、大小肠矣。倘用香燥之药以救胃，则胃气愈伤；倘用攻利之药以救膀胱、大小肠，则膀胱、大小肠愈损，何日是开关解格之日哉。

　　此症用化肾汤亦神效。

　　熟地（二两） 肉桂（二钱） 水煎服。一剂即通，二剂全愈。

　　人有一时关格，大小便闭结不通，渴饮凉水，少顷即吐，又饮之又吐，面赤唇焦，粒米不能下胃，饮一杯吐出杯半，脉亦沉伏，人以为脉绝也，谁知是格阳不宣，肾经寒邪太盛之故乎。夫肾属少阴，喜温而不喜寒也。寒邪入肾则阳无所附，阳欲杜阴而不能，阴且格阳而愈胜，于是阳不敢居于下焦，而尽逆冲于上焦咽喉之间，难于容物而作吐矣。夫阳宜阴折，热宜寒折，似乎阳热在上，宜用阴寒之药以治之。

　　然而阳热在上，而下正阴寒也，用阴寒以折阴寒，正投其所恶也，不特无功，而反有大害。盖上假热而下真寒，非用真热假寒之法从治之，断不能顺其性而开其关也。

　　方用白通汤治之。

　　方中原是大热之味，得人尿、猪胆以乱之，则下咽觉寒，而入腹正热，阳可重回，而阴可立散，自然脉通而关启矣。然后以大剂八味汤投之，永不至关再闭而吐再发也。

　　此症用加味术桂汤亦神效。

　　白术（一两） 肉桂（一钱） 甘草（一分） 人参（二钱） 丁香（一钱） 水煎，加人尿半碗，探冷服之，一剂即安。

　　卷之五

　　中满门（四则）

　　人有饮食之后，胸中倒饱，人以为多食而不能消，用香砂枳实等丸消导之，似觉少快，已而又饱，又用前药，久久不已，遂成中满之症。腹渐高硕，脐渐突出，肢体渐浮胀，又以为臌胀，用牵牛、甘遂之药，以逐其水。内原无水湿之邪，水未见出，而正气益虚，胀满更急，又疑前药不胜，复加大黄、巴豆之类下之。仍然未愈，又疑为风邪固结于经络，用龙胆、茵陈、防风、荆芥之类，纷然杂投，不至于死不已。犹然开鬼门、泄净府，持论纷纭，各执己见，皆操刀下石之徒也。谁知中满之症，实由于脾土之衰，而脾气之衰，又由于肾火之寒也。倘用温补之药，早健其脾气，何至如此之极哉。方用温土汤：人参（一钱） 白术（三钱） 茯苓（三钱） 萝卜子（一钱） 薏仁（三钱） 芡实（五钱）

　　山药（五钱） 肉桂（三分） 谷芽（三钱） 水煎服。一剂而觉少饱，二剂而觉少宽矣，数剂之后，中满自除。

　　此方但去补脾，绝不消导以耗其气。盖中满之病，未有不因气虚而成者。不补脾胃之气，则胀从何消？况方中加入萝卜子最妙，助参、术以消胀，不辅参、术以添邪；又有茯苓、薏仁、芡实、山药之类，益阴以利水，水流而正气不耗，自然下泽疏通，而上游无阻滞之虞矣。第恐水寒冰冻，则溪涧断流，又益以肉桂，于水中生火，则土气温和，雪消冰泮，尤无壅塞之苦也。奈何惟事于消导，遂成不可救药之病哉。

　　此症用术苓加桂汤：白术（一两） 茯苓（五钱） 肉桂（一钱） 水煎服。

　　人有未见饮食则思，既见饮食则厌，乃勉强进用，饱塞于上脘之间，微微胀闷，此不止胃气之虚。而心包之火正衰也。心包为胃土之母，母气既衰，何能生子，心包之火不足，又何能生胃哉。故欲胃之能食。必须补胃土，而兼补心包之火也。方用生胃进食汤：人参（三钱） 白术（三钱） 炒枣仁（五钱） 远志（八分） 山药（三钱） 茯苓（三钱） 神曲（五分）

　　良姜（五分） 萝卜子（一钱） 枳壳（五分） 干姜（炒黑，一钱） 水煎服。

　　此方治胃，无非治心包也。心包与胃，原是子母，何必分治之乎？不治中满而中满自除，此补火之胜于补土也。

　　此症用调饥散亦妙。

　　人参（五分） 山药（一两） 白芍（三钱） 甘草（五分） 肉桂（一钱） 菖蒲（五分） 肉豆蔻（一枚）

　　炒枣仁（三钱） 水煎服。十剂愈。

　　人有中心郁郁不舒，久则两胁饱满，饮食下喉，即便填胀，不能消化，人以为臌胀之渐也，而不知皆气滞之故。倘用逐水之药，必且更甚；用消食之药，亦止可取一时之快，而不能去永久之胀也。法宜开郁为主。然而气郁既久，未有不气虚者也，使仅解其郁，而不兼补其气，则气难化食，胀何以消？方用快膈汤：人参（一钱） 茯神（五钱） 白芍（三钱） 白芥子（二钱） 萝卜子（五分） 槟榔（三分） 神曲（五分）

　　枳壳（三分） 柴胡（五分） 薏仁（三钱） 浓朴（三分） 水煎服。一、二剂轻，四剂全愈。

　　此方解郁而无刻削之忧，消胀而无壅塞之苦，攻补兼施，自易收功也。

　　此症用抒胀汤亦妙。

　　神曲（三钱） 柴胡（五分） 白芍（三钱） 茯苓 萝卜子（各一钱） 浓朴 人参（各五分）

　　白豆蔻（三枚） 苏叶（八分） 白芥子（二钱） 水煎服。十剂愈。

　　人有患中满之病，饮食知味，但多食则饱闷不消，人以为脾气之虚，谁知是肾气之虚乎。腹中饱闷，乃虚饱而非实饱，若作水肿治之，则丧亡指日矣。盖脾本属土，土之能制水者，本在肾中之火气。土得火而坚，土坚而后能容物，能容物即能容水也。惟肾火既虚，而土失其刚坚之气，土遂不能容物而容水，乃失其天度之流转矣，故腹饱而作满，即水臌之渐也。人不知补肾火以生脾土，反用泻水之法以伤脾，无异决水以护土，土有不崩者哉？是治肾虚之中满，可不急补其命门之火乎。

　　然而径补其火，则又不可，以肾火不能自生，生于肾水之中也。但补火而不补水，则孤阳不长，无阴以生阳，即无水以生火也。或疑土亏无以制水，又补肾以生水，不益增波以添胀哉？不知肾中之水，乃真水也，邪水欺火以侮土，真水助火以生土，实有不同。故肾虚中满，必补火以生土；又必补水以生火耳。方用金匮肾气丸：茯苓（六两） 附子（一枚） 牛膝（一两） 肉桂（一两） 泽泻（二两） 车前子（一两五钱）

　　山茱萸（二两） 山药（四两） 牡丹皮（一两） 熟地（三两）各为末，蜜为丸。每日早晚白滚水送一两。初服少胀，久服胀除而满亦尽消。

　　补火之圣药也。群药之内，利水健脾之味多于补阴补火者，虽意偏于补火，而要实重于救脾，补火者正补脾也。故补阴不妨轻，而补脾不可不重耳。

　　此症用熏脾汤亦佳。

　　熟地 白术（各五钱） 山茱萸（四钱） 破故纸（一钱） 杜仲（三钱） 附子（五分）

　　水煎服。二剂而饱闷除，十剂全愈。

　　卷之五

　　翻胃门（五则）

　　人有饮食入胃而即吐者，此肝木克胃土也，用逍遥散加吴茱萸炒黄连治之，随手而愈。而无如人以为胃病也，杂用香砂消导之剂，反伤胃气，愈增其吐；又改用下药不应，复改用寒凉之味，以降其火，不独胃伤而脾亦伤矣；又改用辛热之药，以救其寒，又不应，始悟用和解之法，解郁散邪，然已成噎膈之症矣。夫胃为肾之关门，肾中有水，足以给胃中之用，则咽喉之间，无非津液可以推送水谷；肾水不足，力不能润灌于胃中，又何能分济于咽喉乎？咽喉成为陆地，水干河涸，舟胶不前，势所必至。且肾水不足，不能下注于大肠，则大肠无津以相养，久必瘦小而至艰涩；肠既细小艰涩，饮食入胃，何能推送？下既不行，必积而上泛，不特上不能容而吐，抑亦下不能受而吐也。治法必须大补其肾中之水。方用济艰催 汤：熟地（二两） 山茱（一两） 当归（二两） 牛膝（三钱） 玄参（一两） 车前子（一钱）

　　水煎服。一日一剂，十剂必大顺也。

　　此方纯补精血，水足而胃中有津，大肠有液，自然上下相通而无阻滞之患。譬如河漕水浅，舟楫不通，粮糈不能输运，军民莫不 徨而喧哗扰嚷。忽见大雨滂沱，河渠、沟壑无非汪洋大水，则大舸巨舶，得以装载糗粮，自然人情踊跃，关门大开，听其转运，而无所留难也。

　　此症用制肝散亦效甚。

　　白芍（一两） 吴茱萸（五分） 黄连（一钱） 茯苓（五钱） 水煎服。二剂即愈，何至变成噎膈哉。
