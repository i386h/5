<!-- { "loadSidebar": true } -->
　　此症用百合消胀汤亦效。

　　白术 芡实（各一两） 茯苓 百合（各五钱） 山药（一两） 肉桂（二钱） 人参（三钱） 水煎服。

　　十剂少愈，三十剂全愈。

　　人有腰重脚肿，小便不利，或肚腹肿胀，四肢浮肿，喘急痰盛，不可以卧，此肺、肾俱虚之病，非臌胀也。夫水症多是脾胃之虚，兹何以肺、肾之虚亦成水胀耶？不知肺虚必盗脾胃之气，而肾虚则不能生脾胃之气。二经既虚，则脾胃之气更虚，土难生金，而肺之气化不行，而肾之关门不开矣。于是水不能消而泛滥，一如水肿之病也。治法似宜补肺而兼补肾，然而补肺又不若竟补肾之为得。盖肺虽生肾，然止能生肾水，而不能生肾火也；脾胃必得肾火以相生，水气必得肾火以相化；况补肾则肺不必来生肾水，而肺金自安矣，是补肾即所以补肺也。方用金匮肾气丸：茯苓（十两） 附子（一个） 牛膝（三两） 官桂（二两） 熟地（四两） 山药（六两） 丹皮（二两）

　　泽泻（四两） 车前子（三两） 山茱萸（二两） 各为末，蜜为丸。每日早晚白滚水各送下一两。服三日而小便利，再服三日而腰轻，服十日而上下之肿尽消，服二十日而喘急痰盛无不尽除，服一料完全愈。再服一料断不再发也。

　　此方经后人改窜分两，以致治肺肾之水胀多至不效，因世人畏茯苓、泽泻之过于泄水耳。不知水势滔天，既不用扫荡之药以决水，乃畏利导之品，而不用之以消水乎。故必须多用茯苓、车前为君，则水可泄之使从膀胱而下出。然而肾之关门不开，非附子、肉桂回阳助火，蒸动肾气，则关何以开；肾关不开，而胃之积水何以下哉。故必用桂、附以开关，关既开矣，则茯苓、车前、牛膝得尽利水而直下。又恐水过于利，未免损伤阴气，得熟地、山药、丹皮以佐之，则利中有补，阳得阴而生；则火无炎亢之虞，土有升腾之益。诚治水之神方，补土之妙药也。世人倘疑吾说之偏，而妄增药味，或更改轻重，断不能收功也。

　　此症用温肾消水汤亦效。

　　人参（三钱） 熟地（五钱） 山药（一两） 山茱萸（三钱） 茯苓（一两） 肉桂（二钱）

　　薏仁（五钱） 水煎服。二十剂即愈。

　　人有手足尽胀，腹肿如臌，面目亦浮，皮肤流水，手按之不如泥，但陷下成孔，手起而胀满如故，饮食知味，大便不溏泄，小便闭涩，气喘不能卧倒，人以为水臌之症，而不知乃肾水之衰也。真水足而邪水不敢横行，真水衰而邪水乃致泛决。况真水既衰，则虚火必盛，虚火既盛而真水力不能制，则火性炎上，三焦之火与冲脉之属火者，皆同群助逆，无不逆冲而上行矣。火既上冲，而水从火泛，上走于肺，喘嗽而不宁矣。卧主肾，肾气既逆，安得而卧耶。人至不得卧，则肺气夜不得归于肾之中，而肾之中水空而无非火气，则肺之气不敢久留于肾，仍归于肺经。母因子虚，则清肃之令不行于膀胱，于是，水入于膀胱之口而膀胱不受，乃散聚于阴络，随五脏六腑之虚者入而注之，不走小肠而走手足皮肤，而毛窍出水也。此种水症，必须补肾之水以制肾火，尤宜补肺之金以生肾水。盖肾水不能速生，惟助肺气之旺，则皮毛闭塞，而后肾气下行，水趋膀胱而不走腠理矣。方用六味地黄汤加麦冬、五味治之。

　　熟地（二两） 山茱萸（一两） 山药（一两） 茯苓（二两） 丹皮（六钱） 泽泻（一两）

　　麦冬（一两） 北五味（三钱） 水煎服。一剂可卧，二剂水如注，四剂而一身之肿尽消，十剂而诸症全愈。愈后服补肾肺之药，尤须戒色至一年，禁盐至三月，否则虽愈而必发也。

　　盖此症原有肾火，故补水而不必补火也。肾虚以致火动，肺虚以致水流，补其水则火自静，补其金则水自通，实有至理，而非泛然以作论也。

　　此症用健肾汤亦佳。

　　熟地 茯苓（各二两） 麦冬 莲子，连心（用各五钱） 芡实 山药（各一两） 水煎服。

　　二剂而胀消，十剂全消。

　　人有单腹胀满，四肢手足不浮肿，经数年不死者，非水臌也。盖水臌不能越两年，未有不皮肤流水而死者。今经数年不死，皮肤又不流血，岂是水臌之症？乃虫结于血之中，似膨而非臌也。夫此症何因而得？饮食之内或食生菜，而有恶虫之子，入腹而生虫；或食难化之物，久变为虫。血即裹之不化，日积月累，血块渐大，虫生遂多。所用食物止供虫食，即水谷入腹所化之血，亦为虫之外郭，而不能灌注于各脏腑矣。此等之症，最忌小便不利与胃口不健者，难以医疗。倘小便利而胃口开，均可治之。盖小便利者，肾气能通于膀胱也；胃口开者，心气能行于脾胃也。二脏之气有根，可用杀虫下血之药而无恐，以其本实未拨也。方用逐秽消胀汤：白术（一两） 雷丸（三钱） 白薇（三钱） 甘草（一钱） 人参（三钱） 大黄（一两）

　　当归（一两） 丹皮（五钱） 萝卜子（一两） 红花（三钱） 水煎服。一剂腹内必作雷鸣，少顷下恶物满桶，如血如脓，或有头无足之虫，或色紫色黑之状。又服一剂，大泻大下，而恶物无留矣。然后以人参一钱、茯苓五钱、薏仁一两、山药二两、白芥子一钱、陈皮五分、白术二钱，调理而安。

　　前方用攻于补之中，虽不至大伤脏腑，然大泻大下，毕竟元气少损。故秽尽之后，即以参、苓、薏、药之类继之，则脾气坚固，不愁亡阴之祸也。或问此等之病，既非水臌，初起之时，何以知其是虫臌与血臌也？吾辨之于面焉，凡面色澹黄之中，而有红点或红纹者是也；更验之于腹焉，凡未饮食而作疼，既饮食而不痛者是也。

　　苟面有红点、红纹与既饮食而不痛，即可用逐秽消胀汤减半治之，亦一剂而即愈也。

　　但下后毋论新久，必须忌盐者一月。苟若不忌，必至再病，则难治矣。

　　此症用雷逐丹亦神效。

　　雷丸（三钱） 当归 白芍（各五钱） 红花（一两） 雄黄 浓朴 槟榔（各二钱） 枳实 甘草（各一钱）

　　水煎服。一剂下恶秽一桶愈。

　　人有上身先肿，因而下体亦肿，久之一身尽肿，气喘嗽不得卧，小腹如光亮之色，人以为水臌已成，谁知是水臌之假症乎。夫湿从下受，未闻湿从上受者也。凡人脾土健旺，必能散精于肺，通调水道，下输膀胱，水精四布，五经并行，何致水气之上侵。惟脾土既虚，饮食不化精而化水，乃邪水而非真水也。真水既无所生，则肾中干涸无非火气，于是同任、冲之属火者俱逆而上出。是水从火溢，上积于肺而嗽、奔越于肺而喘，既喘且嗽，身自难卧；散聚于阴络而成跗肿，故先上肿而后下肿也。似乎治法亟宜治肾矣，然而火盛由于水衰，而水衰实先由于土衰也，补土其可缓乎。惟是既补脾以健土，必至燥肾以旺火，故补脾又必须补肾，而补肾又必须补脾，所贵二者之兼治也。方用二天同补丹：山药（一两） 芡实（一两） 茯苓（五钱） 白术（二两） 肉桂（三分） 诃子（一钱） 百合（五钱）

　　水煎服。二剂而喘嗽轻，又二剂而喘嗽止，十剂而肿胀消，再十剂全愈。

　　此方无一味非治脾之药，即无一味非补肾之药也。健其土而不亏夫肾，滋其水而不损于脾，两相分消而又两相资益，得利之功而无利之失，治水臌之假症，实有鬼神不测之妙也。

　　此症用芡术汤亦效。

　　白术 芡实（各二两） 茯苓（一两） 肉桂（一钱） 车前子（五钱） 水煎服。二剂轻，四剂又轻，十剂愈。

　　卷之五

　　厥症门（七则）

　　人有日间忽然发热，一时厥去，手足冰凉，语言惶惑，痰迷心窍，头晕眼昏，此阳厥也。乃阴血不归于阳气之中，而内热如焚，外反现假寒之象，故手足冷也。

　　此等之症，伤寒中最多。但伤寒之厥乃传经之病，必热至五、六日而发厥，非一日身热而即发厥者也，故不可用伤寒之法以治此等之厥。然而虽不同于伤寒，而内热之深，正未尝少异。夫厥乃逆也，逆肝气而发为厥；厥乃火也，逆火气而发为热。

　　热深而厥亦深，热轻而厥亦轻，故不必治厥也，治热而已矣。惟是厥发于日，阳离乎阴也。无阴则阳无所制，离阴则阳无所根据，阳在里而阴在表，自然热居中而寒现外矣。治法泻其在内之火，则内热自除而外寒自散。然而，火之有余仍是水之不足，泻火之中而佐之补水之味，则阳得阴而有和合之欢，断不至阴离阳而有厥逆之戾也。

　　方用安厥汤：人参（三钱） 玄参（一两） 茯苓（三钱） 白薇（一钱） 麦冬（五钱） 生地（五钱）

　　天花粉（三钱） 炒栀子（三钱） 白芍（一两） 柴胡（五分） 甘草（一钱） 水煎服。一剂而厥定，再剂而身凉矣。凡日间发厥之症，俱可治之，无不神效。

　　此方和合阴阳，实有调剂之妙。助阳气而不助其火，生阴气而不生其寒，祛邪而不损其正，解郁而自化其痰，所以定厥甚神，返逆最速也。

　　此症用黄连定厥汤亦效。

　　黄连（二钱） 当归（五钱） 麦冬（五钱） 玄参（一两） 贝母（三钱） 菖蒲（五分） 水煎服。

　　一剂即回，二剂愈。

　　人有夜间发热，一时厥逆昏晕如死人状，惟手足温和，喉中痰响，不能出声，此阴厥也。乃阳气虚而不能入于阴血之中，以致鬼神凭之，往往厥逆也。直中阴寒之症，多有一时发厥者，但彼乃阴寒而猝中，此乃阴热而暴亡，各有不同。阴寒之厥，手足筋脉多青，灌之水必吐；阴热之厥，手足筋脉多红，饮之水必不吐。阴寒之厥，身必不热，阴热之厥，身必不凉。以此辨之，不差毫发。故阴寒之厥，舍参、附无夺命之丹；阴热之厥，饮参、附即丧身之鸩。治阴热之厥，法宜补阴以助阳，使真阴足而邪阴自散，阳气旺而虚火自消。庶痰涎化，昏晕除，厥逆定矣。方用补阴助阳汤：玄参（一两） 麦冬（一两） 熟地（一两） 人参（二钱） 白芥子（五钱） 柴胡（一钱）

　　白芍（一两） 当归（一两） 白术（一两） 茯苓（五钱） 菖蒲（一钱） 水煎服。一剂而昏迷苏，再剂而痰涎化，三剂而厥逆回，则可生也，否则不可救矣。

