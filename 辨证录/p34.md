<!-- { "loadSidebar": true } -->
　　此方补阴之药多于补阳。阴水足而阴火可散，阴火散而阳气可回，阴阳合而昏迷宜苏矣。倘服之而不效，是阴阳早已相脱，不能再续也，非前药之故耳。或曰阳气虚而离阴，是宜单补阳以入阴，今补阴以合阳，恐非治法。不知阳气虚而不能入于阴血之中者，以阴血之大燥，火盛而虚阳不敢入于阴耳，非阴血过多之谓也。苟补阳过胜，则阳旺而阴益消亡，此所以必须补阴以合阳，而万不可补阳以胜阴也。

　　况方中未尝无补阳之药，补阴居其七，补阳居其三，阴阳始无偏胜，而厥逆可援也。

　　此症用解晕神丹亦效。

　　人参 半夏（各二钱） 茯苓（五钱） 南星（一钱） 天麻 乌药 陈皮 菖蒲（各五分）

　　当归（三钱） 柴胡（一钱） 水煎服。

　　人有日间发厥，而夜间又厥，夜间既厥，而日间又复再厥，身热如火，痰涎作声，此乃阴阳相并之厥也。热多则厥亦多，用泻火之药，则热除而厥亦除矣。然而厥既有昼夜之殊，而热亦有阴阳之异，正未可徒泻夫火也。宜于泻阳之中，而用补阴之药；于抑阴之内，而用补阳之剂。庶几阳火得阴而消，阴火得阳而化。提阳出于阴，而日间无昏晕之虞；升阴入于阳，而夜间无迷眩之害也。方用旋转阴阳汤：人参（一钱） 白术（三钱） 白茯神（三钱） 白芍（五钱） 当归（三钱） 生地（五钱）

　　麦冬（三钱） 附子（一分） 炒栀子（二钱） 天花粉（三钱） 柴胡（一钱） 水煎服。

　　一剂而厥逆安矣，不必再剂也。

　　此方阴阳双补，痰火两泻，补泻兼施，不治厥而厥自定也。倘或补阴而不补阳，或泻阳而不抑阴，则阴阳必有偏胜，而痰火必致相争，变出非常，有不可救药者矣。

　　此症用息争汤亦甚效。

　　柴胡 神曲（各二钱） 甘草（一钱） 炒栀子 天花粉（各三钱） 茯苓（五钱） 生地（一两）

　　水煎服。一剂即安，二剂愈。

　　人有大怒之后，又加拂抑，事不如意，忽大叫而厥，吐痰如涌，目不识人，此肝气之逆，得痰而厥也。夫肝性最急，急则易于动怒，怒则气不易泄，而肝之性更急，肝血必燥，必求救于脾胃以纷取资。然而血不能以骤生，脾胃出水谷之液以予肝，未遑变血，势必迅变为痰以养肝。肝又喜血而不喜痰，痰欲入于肝而肝不受，必至痰阻于肝外，以封闭夫肝之窍矣。肝不能得痰之益，反得痰之损，则肝之燥结可知。既无津液之灌注，必多炎氛之沸腾，痰闭上而火起下，安得不冲击而成厥哉？治法宜去其痰而厥乃定也。然而去痰必须平肝，而平肝在于解怒。方用平解汤：香附（五钱） 当归（五钱） 天花粉（三钱） 半夏（二钱） 茯苓（三钱） 神曲（二钱）

　　麦芽（二钱） 炒栀子（二钱） 黄连（五分） 甘草（一钱） 水煎服。一剂厥轻，再剂厥定，三剂全愈。

　　此方解肝气之拂逆，实有神功。在清热而不燥，导痰而不峻也。

　　此症用三白散亦效。

　　白芍 川芎（各五钱） 栀子 茯神 天花粉（各三钱） 当归（五钱） 白豆蔻（二枚）

　　南星 菖蒲 枳壳（各一钱） 水煎服。二剂全愈。

　　人有怒，辄饮酒以为常，不醉不休，一日发厥，不知人事，稍苏犹呼酒号叫，数次复昏晕，人以为饮酒太醉故也，谁知是胆经之火动乎。夫肝与胆为表里，肝气逆则胆气亦逆，肝火动则胆火亦动。酒入脏腑必先入胆，酒渗入胆，则酒化为水矣。

　　然而酒性大热，饮酒过多，酒虽化水，而酒之热性不及分消，必留于胆中。况怒气伤肝，则肝火无所发泄，必分流而入于胆。胆得酒之热，又得肝之火，则热更加热矣。夫肝胆为心之母，母热必呼其子以解氛，自然胆热必移热以于心，而心不可受热，乃变而为厥矣。治法亟解心中之热，而心热非起于心也，仍须泻胆之热；而胆之热非本于胆也，仍须泻肝之热，以解酒之热而已。方用逍遥散加味治之。

　　柴胡（一钱） 白芍（一两） 茯苓（五钱） 白术（五钱） 甘草（二分） 陈皮（五分）

　　当归（二钱） 葛花（二钱） 炒栀子（三钱） 白芥子（三钱） 水煎服。一剂厥轻，二剂厥定，三剂全愈。

　　逍遥散治郁实奇。佐之栀子以泻火，益之葛花以解酒，加之白芥子以消痰。酒病未有不湿者，湿则易于生痰，去其湿而痰无党，去其痰而火无势。湿既无党，火又无势，虽欲再厥，其可得乎。方中所以多用茯苓、白术以辅助柴胡、白芍者，正此意也。

　　此症用醒 汤亦效。

　　干葛 柞木枝（各一钱） 人参（二钱） 茯神（三钱） 白芍（五钱） 黄连 半夏（各五分）

　　吴茱萸（二分） 水煎服。一剂即效，四剂愈。

　　人有一过午时，吐酸水一、二碗，至未时心前作痛，至申痛甚厥去，不省人事，至戌始苏，日日如是，人以为阴分之热也，谁知是太阳膀胱之经，有瘀血结住而不散乎。但小便不闭，是膀胱之气未尝不化也。气乃无形之物，无形能化，若有瘀血结住而不散者，以血有形，不比气之无形而可散也。未申之时，正气行膀胱之时也。

　　气行于血之中，而血不能行于气之内，所以作痛而发厥。欲活其血之瘀，非仅气药之能散也，必须以有形之物制血，则气可破血，而无阻滞之忧矣。方用逐血丹：当归尾（一两） 大黄（三钱） 红花（三钱） 桃仁（二十粒） 天花粉（三钱） 枳壳（五分）

　　浓朴（二钱） 丹皮（三钱） 水蛭（火 烧黑，一钱） 水煎服。一剂而瘀血通，二剂而瘀血尽散。

　　此方用水蛭同入于大黄、浓朴之中，以逐有形之血块，则病去如扫，而痛与厥尽去也。倘不用水蛭，虽亦能止厥定痛，而有形之血块终不能尽逐，必加入水蛭而建功始神，不可以此物为可畏而轻弃之，遗人终身之病也。

　　此症用破瘀丹亦神。

　　水蛭（炒干黑，二钱） 当归 白芍（各一两） 茯苓（三钱） 肉桂（三分） 桃仁（十四个）

　　生地（五钱） 枳壳（五分） 猪苓（一钱） 水煎服。二剂全愈。

　　人有忽然之间，如人将冷水浇背，陡然一惊，手足厥冷，遂不知人，已而发热，则渐渐苏省，一日三、四次如此，人以为祟乘之也，谁知乃气虚之极乎。夫气所以卫身者也，气盛则体壮，气衰则体怯。外寒之侵，乃内气之微也。内气既微，原不必外邪之袭，无病之时，常觉阴寒逼身，如冷水浇背，正显内气之微，何祟之来凭乎。然而内热之极，亦反生寒颤，所谓厥深热亦深，与气虚之极亦生寒颤者，似是而非，苟不辨之至明，往往杀人于顷刻，可不慎欤！辨之之法，大约内热而外寒者，脉必数而有力，而舌必干燥也；气虚而外寒者，脉必微而无力，而舌必滑润也。故见气虚之症，必须大补其气，而断不可益之大寒之品。方用苏气汤：人参（一两） 陈皮（一钱） 枳壳（三分） 菖蒲（五分） 水煎服。一剂轻，二剂更轻，连服数剂全愈。

　　此方重用人参以补气，益之陈皮、枳壳宽中消痰，则人参苏气更为有神；益之菖蒲者，引三味直入心中，则气不能散于心外也。

　　此症用助气回阳汤亦效。

　　人参 黄 （各五钱） 南星（二钱） 甘草（一钱） 茯苓（三钱） 枳壳（五分） 砂仁（三粒）

　　水煎服。二剂效，四剂全愈。

　　卷之五

　　春温门（三十三则）

　　春月伤风，头痛鼻塞，身亦发热，是伤风而欲入于太阳，非太阳之伤寒也。夫春伤于风，由皮毛而入肺也。风入于肺而不散，则鼻为之不利。肺金之气不扬，自失其清肃之令，必移其邪而入于太阳膀胱。惟恐邪入，乃坚闭其口，而水道失行，于是水不下通而火乃炎上，头自痛矣，与传经太阳之伤寒绝不相同。散肺金之风，杜其趋入膀胱之路，而身热自退也。方用舒肺汤：桔梗（三钱） 甘草（一钱） 苏叶（五分） 天花粉（一钱） 茯苓（三钱） 桂枝（三分） 水煎服。

　　一剂而身热解，二剂而头痛鼻塞尽愈。

　　此方专入肺金以散其风邪。有风则必生痰，有痰则必有火。天花粉消痰而又善解火，一味而两用之也；桂枝、茯苓开膀胱之口，引邪直走膀胱而下泄，因肺欲移邪而移之，其势甚便，随其机而顺用之也。

　　此症用加味甘桔汤亦佳。

　　桔梗 川芎 天花粉 麦冬（各三钱） 甘草 黄芩（各一钱） 水煎服。二剂愈。

　　春月伤风，身热咳嗽，吐痰恶热，口渴，是伤风而阳明之火来刑肺金，非伤寒传经入于阳明也。夫阳明胃土本生肺金，何以生肺者转来刑肺乎？盖肺乃娇脏，风入肺经必变为寒，胃为肺金之母，见肺子之寒，必以热济之。夫胃本无热也，心火为胃之母，知胃欲生金，乃出其火以相助。然而助胃土之有余，必至克肺金之不足，是借其兵以讨贼，反致客兵残民，故胃热而肺亦热，而咳嗽口渴之症生矣。治法泻心火以安胃土，自然肺气得养，而风邪自散。方用平邪汤：黄连（三分） 甘草（一钱） 苏梗（一钱） 紫菀（一钱） 葛根（一钱） 石膏（三钱）

　　麦冬（五钱） 贝母（三钱） 茯神（三钱） 水煎服。一剂轻，二剂又轻，三剂身凉矣，不必四剂也。

　　此方泻心火者十之三，泻胃火者十之六。盖心火之旺克肺者轻，胃火之旺刑金者重。轻泻药心中之火，则心不助胃以刑金；重泻胃中之火，则胃不刑金以伤肺，肺气既回，肺邪又安留哉。

　　此症用清胃散亦效。

　　石膏 半夏（各二钱） 茯苓（三钱） 桂枝（三分） 麦冬（三钱） 陈皮 葛根（各一钱）

　　水煎服。一剂愈。

　　春月伤风，发寒发热，口苦，两胁胀满，或吞酸吐酸，是少阳之春温也。何以冬月谓之伤寒，而春月即谓之春温耶？不知冬月之风寒，春月之风温。寒则伤深，温则伤浅。伤深者邪至少阳而有入里之惧，伤浅者邪入少阳而即有出表之喜，故同伤少阳，而伤风与伤寒实有异也。至于治伤风之少阳，法又不必大异，皆舒其半表半里之邪，而风邪自散。虽然伤寒邪入少阳，有入里之症，往往用大柴胡与承气之类和而下之；若伤风入少阳，以小柴胡汤和解而有余，不必用大柴胡、承气而重用之也。方用加减小柴胡汤：柴胡（一钱五分） 茯苓（三钱） 黄芩（一钱） 甘草（一钱） 陈皮（五分） 天花粉（一钱）

　　水煎服。一剂寒热解，再剂诸症愈。

　　此方较原方更神。以用茯苓之多，使邪从膀胱而出，更胜于和解也，佐柴胡以散邪，乃建奇功耳。

　　此症用安胆汤亦效。

