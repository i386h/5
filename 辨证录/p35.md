<!-- { "loadSidebar": true } -->
　　柴胡 天花粉 炒栀子（各二钱） 甘草（一钱） 白芍 丹皮（各三钱） 水煎服。二剂愈。

　　春月伤风，身热呕吐不止，人以为太阴之伤寒也，谁知是太阴之春温乎。夫太阴脾土也，风伤太阴，则土中有风，风在地中，则土必震动而水溢，故令人呕吐不止，非阴寒之气，入于脾土之内，而动人呕吐者可比。此与伤寒传经之入太阴者，治法迥不相同也。伤寒当温经以回阳，而伤风宜散其风以安土。方用奠土汤：白术（五钱） 茯苓（三钱） 人参 柴胡 半夏 甘草 葛根（各一钱） 神曲（五分） 水煎服。

　　一剂而风散，二剂而身凉。三剂而病全愈矣。

　　方中祛邪于补脾之内，脾健而风自息也。

　　此症亦可用护脾饮：白术（三钱） 人参（二钱） 肉桂（三分） 陈皮（三分） 半夏（一钱） 苏叶（五分） 水煎服。

　　一剂愈。

　　春月伤风出汗，胃干燥，渴欲饮水，是春温之症，火邪入膀胱，非太阳之伤寒也。夫膀胱者，肺金之表也，肺受风邪，久则变热，肺乃求救于膀胱，邪即乘其求救而下行。而膀胱之水，思欲救母乃不肯下泄，而上与风火相斗。邪见膀胱正气之盛，乃不入膀胱而入胃，于是胃热而与邪相争，故尔出汗。汗出而胃之津液自干，故口渴思水以救其内焚也。治法不必散风邪而泻火焰，速利其膀胱，使水从小便而出，则胃中之津液自生。方用五苓散：白术（一钱） 茯苓（三钱） 泽泻（三钱） 猪苓（三钱） 肉桂（一分） 水煎服。一剂而小便利，二剂而口渴、汗出尽止矣。

　　盖五苓散专利其膀胱之水。膀胱为太阳之经，伤风已经出汗，宜太阳之邪尽出矣，乃口渴思水，明是邪热不肯从皮毛外出，而欲趋膀胱下出矣。五苓散利其膀胱，则水流而火亦流，火随水去，胃火已消，而胃自生液，自然上润于肺，肺得胃液之养，则皮毛自闭，邪何从而再入哉。

　　此症知柏茯苓汤亦可用。

　　知母 黄柏（各一钱） 茯苓（五钱） 水煎服。一剂而渴解，二剂愈。

　　伤风头痛发热，盗汗微出，见风则畏，此春温伤风，而非太阳症也。夫头痛本属太阳，然而风能入脑，亦作头痛，未可谓身热头痛，便是太阳之症。风从皮毛而入，皮毛主肺，肺通于鼻，而鼻通于脑，风入于肺，自能引风入脑而作头痛。倘肺气甚旺，则腠理自密，皮毛不疏，风又何从而入，惟其肺气之虚，故风邪易于相袭。

　　邪正争斗，身故发热，肺气既虚，安能敌邪，所以盗汗微微暗出也。此症明是伤风，勿作伤寒轻治。盖邪之所凑，其气必虚，补其肺气之虚，表其风邪之盛，自然奏效甚速。方用益金散风汤：人参（五分） 甘草（一钱） 五味子（三粒） 麦冬（三钱） 紫苏（一钱） 蔓荆子（一钱）

　　天花粉（一钱） 桔梗（三钱） 水煎服。一剂头痛除，再剂身热解，三剂盗汗亦止。

　　此方散重于补，何以名为益金汤？不知肺经为邪所伤，其气甚衰，若用大补重药必且难受，不若于散表之中略为补益，则邪既外出而正又内养，两得其益，是过于散正善于益也。

　　此症用通脑散亦神。

　　川芎 当归 茯苓（各三钱） 桔梗（二钱） 蔓荆子 白芷（各五分） 人参 半夏（各一钱）

　　水煎服。二剂愈。

　　伤风头痛发热，身疼腰重，骨节俱酸疼，恶风无汗，人以为伤寒，而不知非也。

　　夫伤寒则不恶风矣。此内伤脾肾，而风乘虚以入肺，则经络之间不相流通，故身热耳。第内伤脾肾与肺无涉，何以肺经即召外邪耶？不知脾为肺之母，而肾为肺之子，母虚而子亦虚，子虚而母亦虚。脾肾之气既虚，而肺安得有不虚之理，于是腠理不密，毛窍难以自固，故风邪易入于肺经，而肺气益虚，何能下润于肾宫，而旁灌于百骸耶。自必至满身骨节酸痛而腰重矣。但肺虚而邪既易入，则汗亦易出，何以邪入而汗不出耶？此乃邪欺肺气之虚，又窥脾肾之不足，反使邪气得蔽于毛孔，故见风反畏。外邪且不能再入，何况内汗能出乎。然则治法惟散肺中之邪，仍补脾肾之气。脾土旺而肺气有生发之机，肾水足而肺金无干燥之苦。自然上可达于脑而头痛除，下可通于膀胱而腰重去，中可和于中焦而一身支节之酸疼尽愈也。方用黄紫丹：白术（五钱） 茯苓（三钱） 当归（五钱） 羌活（一钱） 紫苏（一钱） 甘草（一钱）

　　细辛（五分） 黄芩（一钱） 麦冬（五钱） 人参（一钱） 贝母（一钱） 水煎服。

　　此方补多于散，何补之中又纯补脾而不补肾耶？人生后天以脾胃之气为主，脾健则胃气自开，胃开则肾水自润。况人参、白术原能入肾，而白术尤利腰脐，一身之气无不利矣。何况肺经为脾胃之子，母健而子亦健，力足以拒邪；又有紫苏、黄芩、羌活、贝母祛风、散火、消痰、泄水之药，足以供其战攻之具，自然汗出热解，而邪从外越也。

　　此症用益气散风汤亦效甚。

　　人参 黄 （各三钱） 甘草 半夏（各一钱） 白术（五钱） 柴胡（二钱） 茯苓（三钱）

　　枳壳（五分） 水煎服。

　　春月伤风，身热十余日，热结在里，往来寒热，人以为伤寒在太阳，有入里之变也，谁知春月伤风与冬月伤寒不同。冬月之寒入于太阳，久则变寒；春月之风入于太阳，久则变热。寒则迁动不常，必至传经入脏；热则静守不移，惟有固结在腑。

　　然而入脏、在腑虽有不同，而作寒、作热则无不同也。寒在脏，则阴与阳战而发热；热在腑，则阳与阴战而发寒。随脏腑衰旺分寒热往来，此症之所最难辨，亦辨之于时令而已。在冬月而热结在里者，宜用攻；在春月而热结在里者，宜用散。散其热而寒自除，寒除而热亦自止也。方用散结至神汤：浓朴（一钱） 白芍（五钱） 甘草（一钱） 当归（三钱） 枳壳（五分） 柴胡（一钱）

　　炒栀子（三钱） 桂枝（三分） 水煎服。一剂而寒热除，内结亦散。

　　方中多是平肝之药，绝不去舒肺经之邪。盖肺气为邪所袭，则肝木必欺肺金之病而自旺矣，旺则木中生火，以助邪之热而刑肺。倘不泻肝而徒去散肺经之邪，则肺气愈虚，而热何能遽解耶。惟泻其肝中之火，则内热既衰，益之桂枝数分，但去散太阳之风，不去助厥阴之火，此热结所以顿解也。

　　此症用清邪散亦效。

　　桂枝（五分） 茯苓（五钱） 甘草（一钱） 陈皮（五分） 半夏 柴胡（各一钱） 砂仁（一粒）

　　水煎服。

　　伤风八、九日，风湿相搏，身体烦疼，不能转侧，不呕不渴，人以为伤寒之症，风湿在太阳之经也，谁知伤风之病，亦能使风湿之相搏乎。夫湿从下受，而风从上受者也。下受者膀胱先受之，上受者肺经先受之。膀胱受湿，无风不能起浪；肺经受风，无湿亦不能生岚。伤风而致风湿相搏，因下原感湿，而上又犯风，两相牵合，遂搏聚于一身，而四体无不烦疼也。夫烦疼之症，风之病也。湿主重着，烦痛而至身不能转侧，非重着乎？以此分别风湿之同病，实为确据。且风症必渴，湿症必呕，今风湿两病，风作渴而水济之，湿欲呕而风止之，故不呕而又不渴也。治法宜双解其风湿之邪而已。方用双解风湿汤：茯苓（一两） 薏仁（一两） 柴胡（二钱） 防风 甘草（各一钱） 水煎服。

　　柴胡、防风以祛风，茯苓、薏仁以利湿，用甘草以和解之，自然风湿双解，而诸症尽痊也。

　　此症用风湿两舒汤亦佳。

　　茯苓 白术（各五钱） 柴胡 防风 半夏 甘草（各一钱） 桂枝（三分） 水煎服。

　　春月伤风八、九日，如疟之状，发热恶寒，热多寒少，口不呕吐，人以为伤寒中如疟之证，谁知春月伤风，亦同有此症乎。夫风邪入于表里之间，多作寒热之状，不独伤寒为然。伤风之病，轻于伤寒，至八、九日宜邪之尽散矣，何尚有如疟之病？盖无痰不成疟，无食亦不成疟，无痰无食，即有风邪不能为害。然则伤风而有如疟之病者，亦其胸膈胃脘之中，原有痰食存而不化，八、九日之后，正风欲去而痰与食留之耳。热多寒少，非内伤重而外感轻之明验乎。惟口不呕吐，乃内既多热，自能燥湿，痰得火制，自不外吐。然热之极，则外反现寒，恶寒之象乃假寒也。假寒真热，适显其如疟之症，乃似疟而非疟也。治法亦治其如疟，而不必治其真疟耳。

　　方用破假汤：人参（三钱） 白术（五钱） 陈皮（一钱） 神曲（五分） 柴胡（二钱） 山楂（十粒）

　　甘草（五分） 白芍（五钱） 鳖甲（三钱） 石膏（一钱） 半夏（一钱） 水煎服。一剂恶寒除，二剂发热解，四剂如疟之症全愈。

　　此方于补正之中寓祛邪之味，正既无亏，邪又退舍，此王霸兼施之道也。

　　此症用散疟汤亦效。

　　柴胡（二钱） 何首乌 白术（各五钱） 青皮（二钱） 水煎服。

　　春月伤风，汗多，微发热恶风，人以为传经之邪，入阳明胃中也，谁知伤风春温之症，亦有邪入胃者乎。邪到阳明必然多汗而渴，今汗虽多而不渴，是火邪犹未盛，所以微发热而不大热耳。夫同一外邪也，何伤寒之邪入胃而火大炽，伤风之邪入胃而火微旺？盖伤寒之邪寒邪也，伤风之邪风邪也；寒邪入胃，胃恶寒而变热，风邪入胃，胃喜风而变温。盖其热乃胃之自热，不过风以煽之也。风煽其火，则火必外泄，反不留于胃中，所以皮肤热极而多汗，而口转不渴，异于伤寒传经入胃之邪，而无燎原之祸也。然而终何以辨其非伤寒哉？伤寒恶寒而不恶风，伤风恶风而不恶寒，正不必以冬月之恶风，为是伤寒之的症也。盖恶风即是伤风之病耳。治法散其风而火自解也。方用熏解汤：石膏（三钱） 干葛（二钱） 甘草（一钱） 荆芥（一钱） 茯苓（五钱） 麦冬（五钱）

　　水煎服。一剂汗止，二剂热尽散矣。

　　此方干葛、荆芥乃发汗之药，何用之反能止汗？不知伤风多汗，乃风煽之也。

　　今用干葛、荆芥以散其风，则风息而火亦息，况用石膏以泻胃火，火静而汗自止，又得麦冬以滋其肺，茯苓以利其水，甘草以和其中，安得而出汗哉。

　　此症用三奇汤亦效。

　　玄参（一两） 干葛 天花粉（各三钱） 水煎服。

