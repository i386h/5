<!-- { "loadSidebar": true } -->
　　伤风，口苦咽干，腹满微喘，发热恶寒，人以为伤寒之邪入于阳明，不知是伤风之邪入于阳明也。夫伤风之邪既轻于伤寒，何伤风之病竟同于伤寒乎？不知伤寒之邪入于阳明，其重病不同于伤风，而轻病则未尝不同也。若口苦，不过胃不和也；咽干，胃少液也；腹满，胃有食也；微喘，胃少逆也；发热恶寒，胃之阴阳微争也。

　　症既同于伤寒，而治法正不可同也。和其胃而不必泻其火，解其热而不必伤其气，始为得之。方用和解养胃汤：玄参（一两） 甘菊花（三钱） 甘草（一钱） 麦冬（三钱） 天花粉（三钱） 苏子（一钱）

　　水煎服。一剂口苦咽干之症除，二剂喘热、腹满、恶寒之病去，不必三剂。

　　此方解阳明之火，而不伤胃土之气，所以能和胃而辟邪也。

　　此症亦可用三奇汤加麦冬五钱治之。

　　伤风口燥，但欲漱水不欲咽下，人以为阳明之火，将逼其热以犯肺，必有衄血之祸矣。不知冬月伤寒，邪入于阳明，则有此病，若春月伤风，乌得有此。然伤风之症，既同于伤寒，安保其血之不衄耶？而伤风终无衄血者。盖风性动而变，不比寒性静而凝也。故伤寒寒在胃，而逼其热于口舌咽喉者，阴阳拂乱而衄血成矣；伤风逼其热于上，虽亦漱水而不欲咽，然风以吹之，其热即散，安得而致衄哉。治法泻阳明之火，而口燥自除也。方用：石膏（三钱） 葛根（一钱） 玄参（五钱） 金银花（五钱） 麦冬（五钱） 甘草（一钱）

　　水煎服。方名金石散。服二剂此症全愈，不必服三剂也。

　　此方单泻胃中之火，不去散胃中之寒。然而玄参、麦冬、金银花纯是补水之剂，上能解炎，下又能济水，得甘草以调剂，实能和寒热于顷刻也。

　　此症亦可用三奇汤治之。

　　春月伤风脉浮，发热口渴，鼻燥能食，人以为阳明火热，必有衄血之症。不知伤寒不衄，则邪不能出，而伤风正不必衄也。盖伤寒入胃，而邪热火炽，非水谷不能止其炎上之火，既能食而脉仍浮，是火仍不下行，而必从上行也，故必至发衄。

　　若伤风之脉原宜见浮，非其火之必欲上行也，故虽口渴、鼻燥而能食，则火可止遏，火下行而不上行，岂致发衄哉。治法但泻其胃中之火，无庸顾其肺中之衄也。方用宁火丹：玄参（一两） 甘草（一钱） 生地（三钱） 青蒿（五钱） 水煎服。一剂身热解，二剂口渴、鼻燥愈，三剂脉浮亦平矣。

　　此方玄参、生地以解其胃中之炎热，泻之中仍是补之味；青蒿同甘草用之，尤善解胃热之邪，使火从下行而不上行也。且青蒿更能平肝经之火，脉浮者风象也，肝火既平，则木气自安，而风何动哉。此用药之妙，一举而得之也。

　　此症亦可用滋肺汤甚效。

　　石膏（二钱） 麦冬（一两） 生地（三钱） 黄芩 甘草（各一钱） 水煎服。

　　春月伤风自汗出，医人又发其汗，小便自利，人以为伤寒误汗，以致津液内竭也。孰知伤寒邪入阳明，火焚其内，以致自汗，明是阴不能摄阳而阳外泄，又加发汗，则阳泄而阴亦泄矣，安得津液不内竭乎。若伤风自汗出者，乃肺金之虚，非胃火之盛，复发其汗，则肺气益耗，金寒水冷，而小便自利矣。故治法迥不可同也。

　　若用治伤寒之法，以治伤风之症，必有变迁之祸。治法但补其肺气之虚，而固其腠理，则汗止而病自愈也。方用六君子汤加减治之。

　　人参（三钱） 白术（一两） 陈皮（三分） 甘草（五分） 白芍（三钱） 黄 （五钱） 麦冬（五钱）

　　北五味（五分） 水煎服。一剂止汗而津液自生矣。

　　此方补胃健脾，使土旺以生肺金，则肺气自安，肺金既安，则腠理自固，毛窍自闭矣。

　　此症用温固汤亦妙。

　　白术 黄 （各五钱） 甘草 肉桂 北五味子（各一钱） 人参（二钱） 陈皮（三分） 水煎服。

　　春月伤风，下血谵语，头汗出，人以为阳明之火大盛，必有发狂之祸，谁知是热入血室，似狂而非狂乎。虽伤寒邪入阳明，亦有下血谵语，必致发狂之条。然而伤寒之下血谵语者，乃热自入于血室之中；伤风之下血谵语者，乃风祛热而入于血室之内，虽同是热入血室，而轻重实殊。盖热自入者，内外无非热也；风祛热入者，内热而外无热也。既热有轻重，而头汗出无异者何故？以血室之部位在下焦，而脉实走于头之上，故热一入于血室，而其气实欲从头之巅，由上而下泄，特因下热未除，各腑之气不来相应，所以头有汗至颈而止。伤寒与伤风内热同，而头汗出亦同也。治法散其气，引热外出，而各病自愈。方用导热汤：当归 白芍（各三钱） 柴胡（二钱） 黄芩（一钱） 丹皮（三钱） 甘草 天花粉（各一钱）

　　水煎服。

　　一剂谵语除，二剂热退汗止矣。

　　此方亦小柴胡之变方。但小柴胡汤，纯泻热室之火，而此兼补其肝胆之血，使血足而木气不燥，不来克脾胃之土，则胃气有养，胃火自平，所谓引血归经，即导火外泄耳。

　　此症清室汤亦效。

　　柴胡 黄芩 半夏（各一钱） 丹皮（三钱） 枳壳（五分） 白芍（五钱） 水煎服。

　　伤风潮热，大便微硬，人以为伤寒之邪入于阳明，又将趋入于大肠也，谁知是肺经干燥乎。盖大肠与肺为表里，肺燥则大肠亦燥，正不必邪入大肠而始有燥屎也。

　　风伤肺金，最易煽干肺气，不同寒伤肺金之清冷，故风邪一入肺，而大肠容易燥结。

　　然邪终隔大肠甚远，非大肠之中即有邪火结成燥屎，而必须下之也，是则伤风潮热，大便微硬，乃金燥之症，非火盛之症明矣。治法宜润肺金之燥，然而大便之开合，肾主之也，肾水足而大肠自润矣。方用金水两润汤：熟地（一两） 麦冬（一两） 柴胡（一钱） 甘草（一钱） 丹皮（三钱） 水煎服。连服二剂而微硬解，再服二剂而潮热除矣。

　　此方用熟地以补水，水足则肺金不必去生肾水，而肺之气不燥，又得麦冬直补肺金，金水两润，自然大肠滋灌 输有水，可以顺流而下，既无阻滞之忧，何有余热之犹存哉。

　　此症用地榆解热汤亦效。

　　当归（五钱） 生地（三钱） 地榆 天花粉（各二钱） 黄芩 甘草 苏叶 大黄（各一钱）

　　水煎服。

　　春月伤风，谵语潮热脉滑，人以为阳明胃热，乃伤寒传经之病，谁知春温之症亦有胃热乎。春令发生，胃中本宜热也，又加春风之熏蒸，其胃中自然之热，原不可遏，今一旦逢违逆春令之寒风以阻抑之，而不能直达其湮郁之气，所以谵语而发热也。然胃中无痰，则发大热而谵语声重；胃中有痰，则发潮热而谵语声低。脉滑者有痰之验也。方用消痰平胃汤：玄参 青蒿（各一两） 半夏 茯神 麦冬 车前子（各三钱） 水煎服。一剂谵语止，再剂潮热除，不必三剂也。

　　此方主青蒿者，以青蒿能散阴热，尤能解胃中之火；得玄参、麦冬更能清上焦之炎，火热去而痰无党援；又得半夏、茯苓、车前以利其水，则湿去而痰涎更消，痰消而火热更减，欲作郁蒸潮热，迷我心君，胡可得哉。

　　此症用玄黄解热散亦效。

　　半夏 花粉（各二钱） 甘草 人参（各一钱） 玄参（一两） 生地 茯苓（各五钱） 枳壳（五分）

　　水煎服。

　　春月伤风，日晡发潮热，不恶寒，独语如见鬼状，人以为阳明之症，伤寒欲发狂也，谁知是春温之过热乎。但伤寒见此病，乃是实邪；春温见此症，乃是虚邪耳。

　　夫实邪之病从太阳来，其邪正炽而不可遏，必有发狂之祸；若虚邪之病从少阴来，其邪虽旺而将衰，断无发狂之灾。盖实邪乃阳邪，而虚邪乃阴邪也。阳邪如见鬼状者，火逼心君而外出，神不守于心宫；阴邪如见鬼状者，火引肝魂而外游，魄不守于肺宅。故实邪宜泻火以安心，而虚邪宜清火以养神。方用清火养肺汤：荆芥（二钱） 麦冬（五钱） 玄参（一两） 天花粉（三钱） 甘草（一钱） 苏叶（一钱）

　　茯神（三钱） 黄芩（二钱） 水煎服。一剂潮热止，二剂不见鬼矣，三剂全愈。

　　此方全是清肺之药，何以能安胃火？不知胃火乃肺之所移，清其肺金，则邪必来救肺矣。有玄参为君，乘其未入肺宫，半途击之，则邪尤易走；茯神安心而又利水，邪不敢上逼而下趋，有同走膀胱而遁矣，何能入肺、入肝以引我魂魄哉。

　　此症用栀子清肝饮亦效。

　　白芍（一两） 炒栀子 茯苓（各三钱） 半夏（二钱） 甘草（一钱） 水煎服。

　　伤风发潮热，大便溏，小便利，胸膈满，人以为伤寒之邪入于阳明，而不知乃春温之热留于阳明也。夫风伤于肺，邪从皮肤而入，宜从皮肤而出，何以热反留胃不去乎？盖胃乃肺之母也，母见子被外侮，必报外侮之仇，外侮见其母之来复，随舍子而寻母矣。使母家贫弱，则外侮自舍母而寻子，无如胃为水谷之海，较肺子之家富不啻十倍，外侮亦何利于子而舍其母哉。自然利胃母之富，而弃肺子之贫，故坚留而不去，此潮热之所以作也。颠寒作热，小便利而大便溏，正阴阳之不正，致转运失职，胸膈何能快哉。治法祛胃中之邪，而阴阳自正矣。方用加减柴胡汤：柴胡 黄芩 知母 炙甘草（各一钱） 茯苓（五钱） 枳壳 神曲（各五分） 萝卜子（三钱）

　　水煎服。一剂潮热解，二剂阴阳分，三剂诸症尽愈。

　　此方亦小柴胡之变方。萝卜子与茯苓同用，最能分阴阳之清浊，清浊一分，而寒热自解，宁至有胸膈之满哉。

　　此症用扫胃汤亦佳。

　　石膏 甘菊花（各二钱） 青蒿（五钱） 茯苓（三钱） 甘草（一钱） 陈皮（三分） 柴胡（五分）

　　浓朴（一钱） 槟榔（八分） 水煎服。

　　春月伤风四、五日，身热恶风，头项强，胁下满，手足温，口渴，人以为太阳、阳明、少阳之合病，谁知是春温之症，有似伤寒而非真正伤寒也。夫伤寒有此三阳之合病，何以春温之症，绝无相异乎？盖春温之症，风伤于少阳也。少阳为半表半里，凡三阳之表，俱可兼犯，而三阳之症，即可同征。不比伤寒之邪，由太阳以入阳明，而太阳之症未去；由阳明以至少阳，而阳明之邪尚留；由少阳以入厥阴，而少阳之病仍在。故治春温之症，止消单治少阳，而各经之病尽愈，不必连三阳而同治也。方用加味逍遥散：柴胡（二钱） 当归（二钱） 白术（一钱） 甘草（一钱） 茯苓（三钱） 陈皮（一钱）

