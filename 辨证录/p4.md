<!-- { "loadSidebar": true } -->
　　夫汗下之后，而身热未解者，此邪在半表半里也，理宜和解乃不用和解，而妄用吐药，邪随气涌，气升不降者，因汗下之后，元气大虚，又加大吐，则五脏反复，自然气逆而不能顺矣。气既逆矣，呕吐何能遽止，胸中无物，而作虚满、虚痞之苦，以致神不守舍，随吐而越出于躯壳之外，故阴阳人鬼尽能见之也。似乎先宜追魂夺魄之为急，而必先转气者，何也？盖气不转，则神欲回而不能回，魄欲返而不能返，所以先转其气，气顺而神自归矣。况转气之中，仍佐以定神之品，安得不奏功如向哉。至于转气之后，反用招魂汤者，岂魂尚未回，魄尚未返，而用此以招之乎？盖气虚之极，用转气之汤以顺之，苟不用和平之剂调之，则气转者未必不重变为逆也。

　　招魂汤一派健脾理胃之药，土气既生，安魂定魄，而神自长处于心宫，而不再越矣。

　　然则招魂之汤，即养神之汤也，此又救坏症之一法也。

　　更有救逆散亦能成功。

　　人参（二两） 茯苓 白芍（各一两） 附子（一钱） 麦冬（五钱） 牛膝（二钱）

　　破故纸（一钱） 水煎服。

　　冬月伤寒，身重目不见人，自利不止，此亦坏症之不可救者，乃误汗误下之故耳。一误再误，较前三条为更重，本不可救，而内有生机者，以胃未经误吐，则胃气宜未伤也。扶其胃气以回阳，助其胃气以生阴，未必非可救之又一法也。方用渐生汤：人参（三钱） 白术（五钱） 茯苓（一两） 山药（一两） 芡实（一两） 黄 （五钱） 白芍（五钱）

　　甘草（一钱） 砂仁（三粒）水煎服。一剂而目能见人，再剂而自利止，三剂而身凉体轻矣。

　　此方妙在缓调胃气，胃气生而五脏六腑俱有生气矣。夫阴阳之衰，易于相生，阴阳之绝，固难以相救。第阴阳之道，有一线未绝者，犹可再延。此症虽坏而犹有生气，是阴阳在欲绝未绝之候，故用参、苓、 、术之品，得以回春也。倘阴阳已绝，又安能续之乎。此又救坏症之一法也。

　　此症用救脾饮亦效。

　　人参 茯苓 巴戟天（各五钱） 山药 芡实（各一两） 北五味 陈皮（各五分） 神曲（五分）

　　水煎服。

　　冬月伤寒，误吐、误汗、误下，而身热未退，死症俱现，人以为必死矣，即法亦在不救。吾不忍其无罪而入阴也，再传一起死回生之法，以备无可如何之地，而为追魂夺魄之方，方名追魂丹：人参（一两） 茯神（五钱） 山药（一两） 附子（一分） 甘草（一钱） 生枣仁（一两） 水煎服。

　　一剂而大便止者，便有生机，或汗止，或吐止，三者得一，亦有生意。盖阴阳未绝，得一相接，则阴阳自能相生。盖误吐、误汗、误下之症，其阳与阴气原未尝自绝，而亡其阴阳耳，其阴阳之根实有在也，故一得相引，而生意勃发。服之而大便止，是肾阴之未绝也；服之而上吐止，是胃阳之未绝也；服之而身汗止，是五脏六腑之阳与阴俱未绝也，何不可生之有！倘三者杳无一应，是阴阳已绝，实无第二方可救矣。

　　或问追魂丹方中，纯是回阳、回阴之药，而绝不去顾邪者，岂无邪之可散乎？使身内无邪，宜身热之尽退矣，何以又热如故也？嗟乎，经汗、吐、下之后，又有何邪？其身热之未退者，因阴阳之虚，为虚热耳，使早用补剂，何至有变症之生耶！故止须大补其阴阳，阴阳回而已无余事，不必又去顾邪，若又顾邪，则追魂丹反无功矣。

　　此症用夺魂汤亦神。

　　人参 生枣仁 白芍（各一两） 茯神（五钱） 附子（一分） 水煎服。

　　冬月伤寒八、九日，腹痛，下利便脓血，喉中作痛，心内时烦，人以为少阴之症也。治法不可纯治少阴，然而本是少阴之症，舍治少阴必生他变。使治脓血而用桃花汤，则心烦者不宜；使治喉中作痛而用桔梗汤，则腹痛者不宜。而我以为二方不可全用，而未尝不可选用也。余酌定一方，名为草花汤。用：甘草（二钱） 赤石脂（二钱） 糯米（一撮）水煎服。一剂而腹痛除，二剂而喉痛止，三剂而利亦愈，烦亦安。

　　盖少阴之症，乃脾气之拂乱也。故走于下而便脓血，奔于上而伤咽喉。今用甘草以和缓之，则少阴之火不上炎，而后以赤石脂固其滑脱。况有糯米之甘以益中气之虚，则中气不下坠，而滑脱无源而自止。何必用寒凉之品，以泻火而化脓血哉。

　　脓血消于乌有，而中焦之间尚有何邪作祟，使心中之烦闷乎，故一用而各症俱痊耳。

　　谁谓桃花、甘草之汤不可选用哉？此症用脂草饮亦效。

　　甘草 赤石脂（各一钱） 人参（二钱） 水煎服。

　　冬月伤寒，一、二日即自汗出，咽痛，吐利交作，人以为太阴之病也，而不知乃少阴肾寒之病，而非太阴脾虚之症也。盖伤寒初起宜无汗，而反汗出者，无阳以固其外，故邪不出而汗先出耳。此证实似太阴，以太阴亦有汗自出之条。但太阴之出汗，因无阳而自泄，少阴之出汗，因阳虚而自越也。夫少阴之邪，既不出于肾经，不能从皮毛分散，势必随任、督而上奔于咽喉，而咽喉之窍甚小，少阴邪火直如奔马，因窍小而不能尽泄，于是下行于大肠，而下焦虚寒，复不能传送以达于肛门，又逆而上冲于胃脘，而作吐矣。方用温肾汤：人参（三钱） 熟地（一两） 白术（一两） 肉桂（二钱） 水煎服。一剂而汗止，吐泻亦愈而咽痛亦除。

　　此症乃下部虚寒。用参、术以回阳，用肉桂以助命门之火，则龙雷之火喜于温暖，自然归经安于肾脏矣。然肉桂未免辛热，恐有助热之虞，得熟地以相制，则水火有既济之欢也。

　　此症可用桂术汤：白术（五钱） 肉桂（一钱） 水煎服。

　　冬月伤寒五、六日，腹痛利不止，厥逆无脉，干呕而烦，人以为直中阴寒之症，而不知非也。夫直中之病，乃冬月一时得之，身不热，而腹痛、呕吐、发厥者为真。

　　今身热，至五、六日之后而见前症，乃传经少阴之症，而非直中少阴之症也。虽传经之阴症，可通之以治直中之病，而辨症终不可不清也。此症自然宜用白通加猪胆汁汤治之。夫本是阴寒之症，何以加入人尿、胆汁以多事？不知白通汤乃纯是大热之味，投其所宜，恐致相格而不得入，正藉人尿、胆汁为向导之物，乃因其阴盛格阳，用从治之法为得也。盖违其性则相背，而顺其性则相安。然此等之症，往往脉伏而不现，服白通汤而脉暴出者，反非佳兆，必缓缓而出者，转有生机，亦取其相畏而相制。原有调剂之宜，不取其相争而相逐，竟致败亡之失也。

　　此症可用桂术加葱汤：白术（五钱） 肉桂（一钱） 加葱（一条） 水煎服。

　　冬月伤寒，四、五日后腹痛，小便不利，手足沉重而疼，或咳或呕，人以为少阴之症也，宜用真武汤救之是矣。然而不知其病也，我今畅言之。四、五日腹中作痛，此阴寒入腹而犯肾也。然而小便自利，则膀胱尚有肾气相通，可以消寒邪而从小便中出；倘小便不利，则膀胱内寒无肾火之气矣。火微何以能运动于四肢乎？此手足之所以沉重而作痛也，火既不能下通于膀胱，引寒邪以下走，势必上逆而为咳为呕矣。真武汤补土之药也，土健而水不能泛滥作祟。仲景制此方，于火中补土，土热而水亦温，消阴摄阳，其神功有不可思议者矣。

　　此症用四君加姜附汤亦神。

　　白术（一两） 茯苓（五钱） 附子（一钱） 人参（五钱） 甘草（一钱） 干姜（一钱） 水煎服。

　　冬月伤寒，四、五日后手足逆冷，恶寒身蜷，脉又不至，复加躁扰不宁，人以为少阴阳绝之症也，而不知不止阳绝也，阴亦将绝矣。盖恶寒身蜷，更加脉不至，阳已去矣，阳去而不加躁扰，则阴犹未绝，尚可回阳以摄之也。今既躁扰不宁，是基址已坏，何以回阳乎。虽然，凡人有一息尚存，当图救援之术，以人之阴阳未易遽绝也，有一丝之阳气未 ，则阳可救；有一丝之阴气未 ，则阴可援也。阴阳有根，原非后天有形之物，实先天无形之气也。补先天之气，而后天之气不期其续而自续矣。方用参附汤救之。用：人参（二两） 附子（二钱） 水煎服。往往有得生者。

　　虽此方不能尽人而救之，然而既有此症，宁使用此方而无济于生，不可置此方而竟听其死也。况人参能回阳于无何有之乡；而附子又能夺神于将离未离之际，使魂魄重归，阴阳再长，原有奇功，乌可先存必死之心，豫蓄无生之气哉。

　　此症用参术附枣汤亦神。

　　人参（一两） 白术（二两） 附子（一钱） 炒枣仁（五钱） 水煎服。

　　冬月伤寒六、七日，经传少阴而息高，人以为太阳之症未除而作喘，而不知非也。夫太阳之作喘，与少阴之息高，状似相同而实殊。太阳之喘，气息粗盛，乃邪盛也；少阴之息高，气息缓漫而细小，乃真气虚而不足以息，息若高而非高也。故太阳之喘宜散邪；而少阴之息高宜补正。因少阴肾宫大虚，肾气不能下藏于气海之中，乃上奔而欲散，实至危之病也。宜用朝宗汤救之。

　　人参（三两） 麦冬（三两） 熟地（三两） 山茱萸（一两） 山药（一两） 破故纸（一钱）

　　胡桃（一枚）

　　水煎服。一剂而息平，再剂而息定。

　　此方纯用补气填精之药，不去治息，而气自归源者，气得补而有所归也。譬如败子将田园消化无存，不能安其室而逃出于外，岂不欲归家哉，实计无复之耳。倘一旦有资身之策，可以温饱，自然归故里而返旧居，岂肯飘泊于外，而为落魄之人哉。或曰：下寒则火必上越，此等息高，独非肾气之虚寒乎，何以不用肉桂引火归源耶？嗟乎！肾气奔腾，实因肾火上冲所致，然而不用桂、附者，实亦有说肾火必得肾水以相养，不先补肾水，而遽助肾火，则火无水济，而龙雷必反上升，转不能收息于无声矣。吾所以先补水而不急补火也。况故纸亦是补火之味，更能引气而入于气海，何必用桂、附之跳梁哉。

　　此症延息汤亦妙。

　　人参 熟地（各一两） 山茱萸（五钱） 牛膝 破故纸（各三钱） 胡桃（一个） 陈皮（三分）

　　炮姜（一钱） 百合（一两） 水煎服。

　　冬月伤寒，头痛遍身亦疼，宜用麻黄汤以发汗矣。倘元气素薄，切其尺脉迟缓，虽是太阳正治，而不可轻用麻黄以汗之也。人以为宜用建中汤治之，以城郭不完。

