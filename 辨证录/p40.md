<!-- { "loadSidebar": true } -->
　　寒热时止时发，一日四、五次以为常，热来时躁不可当，寒来时颤不能已，人以为寒邪在阴阳之间也，谁知是火热在心肾之内乎。夫肾与心本相克而相交者也，倘相克而不相交，必至寒热止发之无定。盖心喜寒而不喜热，肾喜热而不喜寒，然而热为肾之所喜，必为心之所恶，寒为心之所喜，必为肾之所恶。肾恶心寒，恐寒气犯肾，远避之而不敢交于心；心恶肾热，恐热气犯心，坚却之而不肯交于肾。然而肾恶心寒，而又恶其不下交于肾，必欲交心而心不受，反以热而凌心矣；心恶肾热而不上交于心，必思交肾而肾又不受，反以寒而犯肾矣。两相犯而相凌，于是因寒热之盛衰，分止发之时候矣。夫心肾原无时不交也，一日之间，寒热之止发无常，因交而发，因不交而即止，又何足怪。惟热来时躁不可当，寒来时颤不能已，实有秘义也。夫热来之时，乃肾气之升腾也。心虽恶热，而心中正寒，宜不发躁，而何以躁？盖寒则心气大虚，虚则惟恐肾气之来攻，乃惧而躁，非热而躁也。寒来之时，乃心气之下降也，肾虽恶寒，而肾中正热，宜不发颤，而何以颤？盖热则肾水大乏，乏则惟恐心气之来夺，乃吝而颤，非寒而颤也。然则欲心之不躁，必须使其不寒，欲肾之不颤，必须使其不热。方用解围汤：人参（五钱） 熟地（一两） 山茱萸（五钱） 当归（一两） 茯神（五钱） 生枣仁（五钱）

　　柴胡（一钱） 白芍（一两） 远志（二钱） 半夏（二钱） 玄参（三钱） 菖蒲（一钱） 水煎服。二剂寒热减半，躁颤亦减半，再服二剂，前症顿愈。再服二剂，不再发。

　　此方心肝肾三部均治之药也。欲心肾之交，必须借重肝木为介绍，分往来之寒热，止彼此之躁颤，方能奏功。方中虽止肾热而散心寒，倘肝气不通何能调剂？所以加入柴胡、白芍以大舒其肝中之郁气。盖祖孙不至间隔，而为子为父者，自然愉快矣。宁尚至热躁寒颤之乖离哉。

　　此症用玄荆汤亦效。

　　玄参（二两） 荆芥（三钱） 水煎服。

　　热极止在心头上一块出汗，不啻如雨，四肢他处又复无汗，人以为心热之极也，谁知是小肠之热极乎。夫小肠在脾胃之下，何以火能犯心而出汗乎？不知小肠与心为表里，小肠热而心亦热矣。然而心中无液取给于肾水以养心。倘汗是心中所出，竟同大雨之淋漓，则发汗亡阳，宜立时而化为灰烬，胡能心神守舍，而不发狂哉。

　　明是小肠之热，水不下行而上出也。第小肠之水便于下行，何故不走阴器，而反走心前之窍耶？正以表里关切，心因小肠而热，小肠即升水以救心，而心无窍可入，遂走于心外之毛窍而出也。然则治法不必治心，仍治小肠，利水以分消其火气，则水自归源，而汗亦不从心头外出也。方用返汗化水汤：茯苓（一两） 猪苓（三钱） 刘寄奴（三钱） 水煎服。一剂而汗止，不必再剂也。

　　茯苓、猪苓俱是利水之药，加入刘寄奴则能止汗，又善利水，其性又甚速，同茯苓、猪苓从心而直趋于膀胱，由阴器以下泄。因水去之急，而火亦随水而去急也，正不必再泄其火，以伤损夫脏腑耳。

　　此症用苓连汤亦神。

　　茯苓（二两） 黄连（一钱） 水煎服。

　　口舌红肿，不能言语，胃中又觉饥渴之甚，人以为胃火之上升也，第胃火不可动，一动则其势炎上而不可止，非发汗亡阳，必成躁妄发狂矣，安能仅红肿于口舌，不能言语之小症乎？故此火乃心包之火，而非胃火也。夫舌乃心之苗，亦心包之窍也。若心包无火，无非清气上升，则喉舌安闲，语言响亮，迨心包火动，而喉舌无权。况心包之火，乃相火也，相火易于作祟，譬如权臣多欲，欲立威示权，必先从传递喉舌之人始；今相火妄动，而口舌红肿，势所必至。又譬如主人之友，为其仆轻辱，则友亦缄默以求容，若不投以货财，则不能餍其仆之所求，此饥渴之所以来也。治法清其心包之火，而不必泻其胃中之土，恐泻胃而土衰，则心包之火转来生胃，其火愈旺也。方用清火安胃汤：麦冬（一两） 石斛（三钱） 丹参（三钱） 生地（三钱） 炒枣仁（五钱） 竹叶（一百片）

　　水煎服。一剂语言出，再剂红肿消，三剂而胃中之饥渴亦愈矣。

　　此方全去消心包之火，而又不泻心中之气，心包火息而胃气自安矣。

　　此症用玄丹麦冬汤亦效。

　　玄参 丹参 麦冬（各一两） 水煎服。

　　热症满身皮窍如刺之钻，又复疼痛于骨节之内外，以冷水拍之少止，人以为火出于皮肤也，谁知是火郁于脏腑，乃欲出而不得出之兆也。盖火性原欲炎上，从皮肤而旁出，本非所宜，其人内火既盛，而阳气又旺，火欲外泄，而皮肤坚固，火本郁而又拂其意，遂鼓其勇往之气，而外攻其皮肤，思夺门而出，无如毛窍不可遽开，火不得已仍返于脏腑之内，而作痛，以凉水拍之而少止者。喜其水之润肤，而反相忘其水之能克火矣，非因水之外击，足以散火，而能止痛也。然则治法，亦先泻其脾胃之火，而余火不泻而自泻也。方用攻火汤：大黄（三钱） 石膏（五钱） 炒栀子（三钱） 当归（一两） 浓朴（一钱） 甘草（一钱）

　　柴胡（一钱） 白芍（三钱） 水煎服。一剂火泻，二剂痛除。

　　此方直泻脾胃之火，又不损脾胃之气，兼舒其肝木之郁，则火尤易消，乃扼要争奇，治火实有秘奥，何必腑腑而清之、脏脏而发之哉。

　　此症用宣扬散亦佳。

　　柴胡（一钱） 荆芥（二钱） 当归（一两） 麦冬（一两） 天花粉（三钱） 水煎服。

　　人有心中火热如焚，自觉火起，即入小肠之经，辄欲小便，急去遗溺，大便随时而出，人以为心火下行，谁知是心与心包二火之作祟乎。夫心包之火，代君司化，君火盛而相火宁，君火衰而相火动。然亦有君火盛而相火亦动者，第君、相二火，不可齐动，齐动而君、相不两立。相火见君火之旺，不敢上夺君权，乃让君而下行，而君火既动无可发泄，心与小肠为表里，自必移其热于小肠，相火随辅君火下行，既入小肠而更引入大肠矣，此二便所以同遗也。治法安二火之动，而热焰自消。方用四物汤加味治之。

　　熟地（一两） 川芎（二钱） 当归（一两） 白芍（五钱） 黄连（二钱） 玄参（一两） 黄柏（一钱）

　　车前子（二钱） 水煎服。二剂少安，四剂全愈。

　　四物汤补血之神剂也。火动由于血燥，补其血而脏腑无干涸之虞，凉其血而火焰无浮游之害。况黄连入心以清君火，黄柏入心包以清相火。加车前利水，引二火直走膀胱，从水化而尽泄之，又何乱经之虑哉。

　　此症用二地汤亦佳。

　　生地 熟地 当归（各一两） 人参（三钱） 黄连（一钱） 肉桂（五分） 水煎服。

　　人有大怒之后，周身百节俱疼，胸腹且胀，两目紧闭，逆冷，手指甲青黑色，人以为阴症伤寒也。谁知是火热之病乎。夫阴症似阳，阳症似阴，最宜分辨，此病乃阳症似阴也。手指甲现青黑色，阴症之外象也。逆冷非寒极乎，不知内热之极，反见外寒，乃似寒而非寒也。大怒不解，必伤其肝，肝气甚急，肝叶极张。一怒而肝之气更急，而肝之叶更张，血沸而火起，有不可止拂之势。肝主筋，火起而筋乃挛束作痛。火欲外焚，而痰又内结，痰火相搏，湿气无可散之路，乃走其湿于手足之四末。指甲者，筋之余也，故现青黑之色。手足逆冷，而胸腹正大热也。治法平其肝气，散其内热，而外寒之象自散矣。方用平肝舒筋汤：柴胡（一钱） 白芍（一两） 牛膝 生地 丹皮 炒栀子（各三钱） 当归（五钱）

　　陈皮 甘草（各一钱） 神曲（五分） 秦艽 乌药（各一钱） 防风（三分） 水煎服。一剂目开，二剂痛止，三剂胀除，四剂诸症尽愈。

　　此方所用之药，俱入肝经以解其怒气也。怒气解而火自平矣，火平而筋舒，必至之理也。人见此等之症，往往信之不深，不敢轻用此等之药，遂至杀人，以阴阳之难辨也。然我更有辨之之法：与水探之，饮水而不吐者，乃阳症；饮水而即吐者，乃阴症。倘饮水不吐即以此方投之，何至有误哉。

　　此症用息怒汤亦效。

　　白芍（三两） 柴胡（二钱） 丹皮（五钱） 炒栀子（三钱） 天花粉（三钱） 水煎服。

　　卷之六

　　暑症门（十一则）

　　行役负贩，驰驱于烈日之下，感触暑气，一时猝倒，人以为中暑也，谁知是中乎。夫 者热之谓也，暑亦热也，何以分之？盖暑之热由外而入， 之热由内而出。行役负贩者，驰驱劳苦，内热欲出，而外暑遏抑，故一时猝倒，是暑在外而热闭之也。倘止治暑而不宣扬内热之气，则气闭于内，而热反不散矣。治法宜散其内热，而佐之以消暑之味。方用救 丹：青蒿（五钱） 茯神（三钱） 白术（三钱） 香薷（一钱） 知母（一钱） 干葛（一钱）

　　甘草（五分） 水煎服。

　　一剂气通，二剂热散，不必三剂。

　　此方用青蒿平胃中之火，又解暑热之气，故以之为君。香薷解暑，干葛散热，故以之为佐。又虑内热之极，但散而不寒，则火恐炎上，故加知母以凉之，用白术、茯苓利腰脐而通膀胱，使火热之气俱从下而趋于小肠以尽出也。火既下行，自然不逆而上冲，而外暑、内热各消化于乌有矣。

　　此症用解暑散亦效。

　　香薷 茯苓（各三钱） 甘草 黄连（各一钱） 白术（一两） 白扁豆（二钱） 白豆蔻（一粒）

　　水煎服。一剂即愈。

　　膏粱子弟，多食瓜果，以寒其胃，忽感暑气，一时猝倒，是中暑也。盖膏粱之人，天禀原弱，又加多欲，未有不内寒者也。复加之瓜果，以增其寒凉，内寒之极，外热反易于深入。阴虚之人，暑气即乘其虚而入之。治法不可祛暑为先，必须补气为主。然既因阴虚，以至阳邪之中，似宜补阴为主。不知阳邪之入脾，根据阴气也。

　　补阴则阴气虽旺，转为阳邪之所喜，阳得阴而相合，正恐阴弱不能相配，若一旦助其阴气，无论阴难却阳，而阳邪且久居之而生变矣。惟补其阳气，则阳气健旺，益之散暑之味，则邪阳不敢与正阳相敌，必不战而自走也。方用：人参（五钱） 茯神（五钱） 白术（五钱） 香薷（二钱） 白扁豆（二钱） 陈皮（五分）

　　甘草（一钱） 水煎服。一剂气回，二剂暑尽散。

