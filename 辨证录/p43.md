<!-- { "loadSidebar": true } -->
　　人有夜不能寐，口中无津，舌上干燥，或开裂纹，或生疮点，人以为火起于心，谁知是燥在于心乎。夫心属火，然而心火无水，则火为未济之火也。既济之火，则火安于心宫；未济之火，则火郁于心内。火郁不宣，则各脏腑之气不敢相通，而津液愈少，不能养心而心益燥矣，何能上润于口舌哉。开裂、生点必至之势也。治法大补其心中之津，则心不燥而口舌自润。然而徒补其津，亦未必大润也。盖心中之液，乃肾内之精也。肾水上交于心，则成既济之火，补肾以生心，乌可缓哉。方用心肾两资汤：人参（三钱） 茯神（三钱） 柏子仁（一钱） 炒枣仁（三钱） 麦冬（五钱） 北五味（一钱）

　　熟地（一两） 丹参（二钱） 沙参（三钱） 山茱萸（三钱） 芡实（三钱） 山药（三钱） 菟丝子（二钱）

　　水煎服。连服十剂，夜卧安而口中生津，诸症尽愈。

　　此方心肾同治，补火而水足以相济，补水而火足以相生。故不见焦焚之苦，而反获 渥之欢也。

　　此症夜清汤亦效。

　　人参 麦冬（各一两） 甘草（一钱） 柏子仁 菟丝子（各三钱） 玄参 炒枣仁（各五钱）

　　黄连（三分） 水煎服。

　　人有咳嗽，吐痰不已，皮肤不泽，少动则喘，此燥在于肺也。《内经》云：夏伤于热，秋必病燥。咳嗽吐痰，皮肤不泽而动喘，皆燥病也。议者谓燥症必须补肾，肾水干枯而燥症乃成。然而此燥非因肾之干枯而来，因夏伤于热以耗损肺金之气，不必去补肾水，但润脾而肺之燥可解。虽然脾为肺之母，而肾乃肺之子，补脾以益肺之气，补肾而不损肺之气，子母相治而相济，肺气不更加润泽乎。方用子母两濡汤：麦冬（五钱） 天冬（三钱） 紫菀（一钱） 甘草（三分） 苏叶（五分） 天花粉（一钱）

　　熟地（五钱） 玄参（三钱） 丹皮（二钱） 牛膝（一钱） 水煎服。一剂气平，二剂嗽轻，连服十剂痰少而喘嗽俱愈。

　　此方肺、脾、肾同治之方也。方名子母两濡，似乎止言脾肾也，然而治脾治肾，无非治肺也。

　　脾肾濡，而肺气安有独燥者哉。

　　此症用宁嗽丹亦佳。

　　麦冬（二两） 五味子（二钱） 天冬（三钱） 生地（一两） 桑白皮（二钱） 款冬花 紫菀桔梗（各一钱） 甘草（五分） 牛膝（三钱） 水煎服。

　　人有两胁胀满，皮肤如虫之咬，干呕而不吐酸，人以为肝气之逆，谁知是肝气之燥乎。夫肝藏血者也，肝中有血，则肝润而气舒；肝中无血，则肝燥而气郁。肝气既郁，则伏而不宣，必下克脾胃之土，而土之气不能运，何以化精微以生肺气乎。

　　故伤于中则胀满、呕吐之症生；伤于外则皮毛拂抑之象见。似乎肝气之逆，而实乃肝气之燥也。肝燥必当润肝，然而肝燥由于肾亏，滋肝而不补肾，则肝之燥止可少润于目前，而不能久润于常久，必大滋乎肾，肾濡而肝亦濡也。方用水木两生汤：熟地（一两） 白芍（一两） 茯苓（三钱） 柴胡（一钱） 陈皮（一钱） 甘草（三分） 神曲（五分）

　　白术（三钱） 甘菊花（二钱） 枸杞子（二钱） 牛膝（三钱） 玄参（三钱） 水煎服。二剂而肝血生，四剂而肝燥解。

　　或谓肝燥而用白芍、熟地濡润之药，自宜建功，乃用白术、茯苓、柴胡、神曲之类，不以燥益燥乎？不知过于濡润反不能受濡润之益，以脾喜燥也。脾燥而不过用濡润之药，则脾土健旺，自能易受润泽而化精微。否则纯于濡润，未免太湿矣。

　　脾先受损，安能资益夫肝经，以生血而解燥哉。用燥于湿之中，正善于治燥耳。

　　此症用濡木饮亦效。

　　白芍（一两） 熟地 川芎（各五钱） 柴胡 香附 炒栀子 神曲（各五分） 白豆蔻（一粒）

　　水煎服。

　　人有口渴善饮，时发烦躁，喜静而不喜动，见水果则快，遇热汤则憎，人以为胃火之盛也，谁知是胃气之燥乎。夫胃本属土，土似喜火而不喜水。然而土无水气，则土成焦土，何以生物哉？况胃中之土，阳土也，阳土非阴水不养。胃中无水断难化物，水衰而物难化，故土之望水以解其干涸者，不啻如大旱之望时雨也。且人静则火降，人动则火起，内火既盛，自索外水以相救，喜饮水而恶热汤，又何疑乎。第燥之势尚未至于热，然燥之极必至热之极矣。治法解燥须清热也。方用清解汤：玄参（一两） 生地（五钱） 甘菊花（三钱） 天花粉（三钱） 茯苓（三钱） 麦冬（三钱）

　　丹参（二钱） 沙参（三钱） 水煎服。连服四剂，而烦躁除，再服四剂，口渴亦解，再服四剂，全愈。

　　此方平阳明胃火者居其半，平少阴相火者居其半。盖阳明胃火必得相火之助，而势乃烈。虽治燥不必泻火，然土燥即火炽之原，先平其相火，则胃火失势，而燥尤易解，此先发制火，乃妙法也。

　　此症用润土汤亦效。

　　玄参 生地（各一两） 甘草（一钱） 地骨皮（五钱） 茯苓（三钱） 水煎服。

　　人有肌肉消瘦，四肢如削，皮肤飞屑，口渴饮水，人以为风消之症，谁知是脾燥之病乎。盖脾燥由于肺燥，而肺燥由于胃燥也。胃燥必至胃热，而胃热必移其热于脾，脾热而燥乃成矣。夫脾为湿土，本喜燥也，何反成风消之症乎？脾最惧者肝木也，木能克土，肝怒胃火逃窜，见胃火之入脾，即挟其风木之气以相侮，脾畏肝木不敢不受其风，风火相合，安得而不燥乎。脾燥而何能外荣，是以内外交困，而风消之症成。方用散消汤治之。

　　麦冬（一两） 玄参（二两） 柴胡（一钱） 水煎服。四剂口渴止，八剂肢肤润，二十剂不再消也。

　　此方润肺而不润脾，何脾消之症能愈？以症成于肺，故润肺而脾亦润也。方中加柴胡于二味之中，大有深意。柴胡最抒肝气，肝抒则肝不克脾，脾气得养。况又泻其脾肺之火，火息而风不扬，此脾燥之所以易解，而风消不难愈也。

　　此症用丹白生母汤亦效。

　　白芍 生地（各一两） 丹皮（五钱） 知母（一钱） 水煎服。

　　人有目痛之后，眼角刺触，羞明喜暗，此胆血之干燥也。夫胆属木，木中有汁，是木必得水而后养也。胆之系通于目，故胆病而目亦病矣。然而胆之系通于目，不若肝之窍开于目也。目无血而燥，宜是肝之病而非胆之病。然而肝胆为表里，肝燥而胆亦燥矣。胆与肝皆主藏而不泻，胆汁藏而目明，胆汁泻而目暗。盖胆中之汁，即胆内之血也，血少则汁少，汁少即不能养胆养目矣。治法不可徒治其目也，亟宜滋胆中之汁，尤不可止治其胆，更宜润肝中之血，而胆之汁自润，目之火自解矣。

　　方用四物汤加味治之。

　　熟地（一两） 川芎（一钱） 当归（三钱） 白芍（一两） 柴胡（一钱） 甘菊花（三钱） 白蒺藜（一钱五分） 水煎服。连服四剂而目痛之疾自除，再服四剂而羞明喜暗之病去。

　　四物汤补血，补肝中之血也，补肝而胆在其中矣。且四物汤尤入心肾，心得之而濡，不来助胆之火；肾得之而泽，不来盗胆之气。心肝肾全无干燥之虞，而胆岂独燥乎？所以服之而奏功也。

　　此症用甘风丹荆汤亦效。

　　丹皮（一两） 防风（五分） 荆芥（五分） 甘菊花（五钱） 水煎服。

　　人有双目不痛，瞳神日加紧小，口干舌苦，人以为心火之旺也，谁知是心包之干燥乎。夫目之系通于五脏，不止心包之一经也。瞳神之光，心肾之光也；心肾之光，心肾之精也。然而心之精，必得肾之精，交于心包，而后心肾之精始得上交于目。盖心君无为，而心包有为也。所以心包属火，全恃肾水之滋益。肾不交于心包，即心包不交于心，火无水济，则心包无非火气，干燥之极，何能内润心而外润目乎？然则瞳神之紧小，皆心包之无水，由于肾水之干枯也。补肾以滋心包，乌可缓哉。

　　方用救瞳汤：熟地（一两） 山茱萸（五钱） 甘菊花（三钱） 玄参（一两） 柴胡（五分） 白芍（一两）

　　当归（五钱） 山药（三钱） 丹皮（五钱） 水煎服。

　　此方乃肝肾同治之法也，心包无水，不治心包而滋肝肾者，以肝乃心包之母也。

　　肝取给于外家，以大益其子舍，势甚便而理甚顺，紧急之形，不化为宽大之象哉。

　　此症用菊女饮亦效。

　　女贞子（一两） 甘菊花（五钱） 麦冬（五钱） 水煎服。

　　人有秋后闭结不能大便，此燥伤肺金，而大肠亦燥，非大肠之火也。盖肺与大肠相为表里，肺燥而大肠不能独润。且大肠之能开能阖者，肾气主之也。肾足而大肠有津，肾涸而大肠无泽。是大肠之不燥，全藉乎肾水之相资也。然肾水不能自生，肺金乃肾之母，肺润则易于生水，肺衰则难于生水，肾水无源，救肾不暇，何能顾大肠哉。治法惟补肺肾，而大肠自润矣。方用六味地黄汤加味治之。

　　熟地（一两） 山药（三钱） 山茱萸（四钱） 茯苓（三钱） 丹皮（三钱） 泽泻（三钱）

　　麦冬（一两） 北五味（一钱） 水煎服。连服四剂自通。

　　切戒用大黄、芒硝以开结也。盖此病本伤阴之症，又加劫阴之药，重伤其阴，必成为阳结之症，使腹中作痛，百计导之而不得出，不更可危哉。何若大补其肺肾之阴，使阴足而阳自化之为得耶。

　　此症用冬归汤亦效。

　　麦冬 当归（各二两） 水煎服。

　　人有夏秋之间，小便不通，点滴不出，人以为膀胱之热结，谁知是肺燥而膀胱亦燥乎。夫膀胱之能通者，由于肾气之足，亦由于肺气之足也。膀胱与肾为表里，而肺为水道之上游，二经足而水有源流，二经虚而水多阻滞。况干燥之至，既亏清肃之行，复少化生之气，膀胱之中纯是干枯之象，从何处以导其细流哉。此小便之不通，实无水之可化也。治法不可徒润膀胱，而亟当润肺；尤不可徒润夫肺，尤当大补夫肾。肾水足而膀胱自然滂沛，何虞于燥结哉。方用启结生阴汤：熟地（一两） 山茱萸（五钱） 车前子（三钱） 薏仁（五钱） 麦冬（五钱） 益智仁（一钱）

　　肉桂（一分） 沙参（三钱） 山药（四钱） 水煎服。

　　此方补肾而仍补肺者，滋其生水之源也。补中而仍用通法者，水得补而无停滞之苦，则水通而益收补之利也。加益智以防其遗，加肉桂以引其路。滂沛之水自然直趋膀胱，燥者不燥，而闭者不闭矣。

　　此症用柏桂生麦汤亦效。

　　麦冬（一两） 黄柏（三钱） 生地（五钱） 肉桂（三分） 水煎服。

