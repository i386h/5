<!-- { "loadSidebar": true } -->
　　夫肾中有火，乃水中之火也。火生水中，亦火藏于水内。火无水不养，亦无水不藏，明是水之制火也。然而水之不足，必至火之有余，而火反胜水，火欺水之不能相制，于是越出于肾宫，上腾于咽喉、口齿之间。火与水原不能离者也，火既上升，水必随之而上升矣。水即不欲上升，釜底火燃，安得不腾沸哉。惟是水涸以致沸腾，而烈火日炊，自成焦釜，不以外水济之得乎。然焦釜而沃之以水，仍沸腾而上，故吐如之涎沫耳。治法不必泻火，而纯补其水，使阴精之寒，自足以制阳光之热也。

　　方用宁沸汤：麦冬（三两） 山茱萸（三两） 茯苓（一两） 水煎服。一剂渴少止，再剂渴又止，饮半月全愈。

　　此方用山茱萸三两，以大补肾水，尽人知之。更加入麦冬三两者，岂滋肺以生肾乎。不知久渴之后，日吐白沫，则熬干肺液。使但补肾水，火虽得水而下降，而肺中干燥无津，能保肺之不告急乎。肺痈肺痿之成未必不始于此。故补其肾而随滋其肺，不特子母相生，且防祸患于未形者也。加入茯苓者，因饮水过多，膀胱之间，必有积水，今骤用麦冬、山萸至六两之多，不分消之于下，则必因补而留滞，得茯苓利水之药，以疏通之，则补阴而无腻隔之忧，水下趋而火不上沸，水火既济，消渴自除矣。

　　此症用解沫散亦神。

　　熟地（二两） 麦冬（二两） 山萸 丹皮（各一两） 车前子（五钱） 水煎服。

　　人有素健饮啖，忽得消渴疾，日饮水数斗，食倍而溺数，服消渴药益甚，人以为虫消也，谁知是脾气之虚热乎。夫消渴之症，皆脾坏而肾败。脾坏则土不胜水，肾败则水难敌火。二者相合而病成。倘脾又不坏，肾又不败，宜无消渴之症矣。不宜消渴而消渴者，必脾有热乘之，得之饮啖酒果而致之者也。夫酒能生热，热甚则饥，非饱餐则不能解其饥，然多食则愈动其火矣。火盛非水不能相济，饮水既多，不得不多溺也。此似消渴而非消渴之症。治法平脾中之虚热，佐之解酒消果之味，则火毒散，而消渴之病自除。方用蜜香散：木蜜（二钱） 麝香（三分） 酒为丸。更用：黄连（一钱） 茯苓（三钱） 陈皮（五分）

　　神曲（一钱） 人参（三钱） 煎汤送丸药。日用三丸，丸尽而愈。

　　此丸用麝香者，取麝能散酒也。且麝香最克瓜果，瓜果闻麝香之气，即不结子，非明验耶。木蜜乃枳 也，酿酒之房，苟留木蜜，酒化为水。故合用二味，以专消酒果之毒也。酒果之毒既消，用参、苓、连、曲之类，以平脾中之虚热，则腹中清凉，何消渴之有哉。

　　此症用消饮散亦佳。

　　人参 天花粉 茯苓（各三钱） 枳壳 浓朴（各一钱） 山楂（二十粒） 麦冬（二两）

　　甘草（一钱） 水煎服。

　　卷之七

　　痉门（十一则）

　　感湿热之气，忽又伤风，口噤不能言，项背KT KT ，脚手挛急，角弓反张，人以为太阳之伤寒也，谁知是太阳之痉病乎。夫痉病亦有三阳三阴之殊，亦能传经，与伤寒之症无异，但伤寒单伤于风，而痉病则合湿热而成之也。似乎治伤寒可单治风而无难，痉病宜兼治湿热而不易也。谁知邪之所凑，其气必虚，一邪相犯已是正气之亏，况三邪之同犯乎。补正以祛邪，治痉无难速愈。或谓一邪相犯，尚须祛邪为先，三邪并犯，则邪气弥漫，非用祛邪之药，安能济哉？不知一邪之犯，其力专；众邪之犯，其势散。力专者宜攻，势散者可补。于补之中，而行其攻之法，何不济之有。无如其症同于伤寒，不可骤用补也，所以杀人。苟知可补之法，分症以治之，实易易也。如此症见太阳之征，不可径治太阳之邪，宜补太阳之正，太阳之正气旺，而风湿热之邪不必攻而自散矣。方用五苓散加减治之。

　　白术（一两） 茯苓（一两） 泽泻（三钱） 猪苓（一钱） 羌活（五分） 桂枝（三分）

　　水煎服。一剂而角弓反张之疾定，二剂而口不噤，脚手不挛急也，三剂诸症尽痊。

　　五苓散专利膀胱之水。三邪之中，至难去者湿耳。先利其湿，则火随水泄，而风邪无党矣。故少用羌活、桂枝以祛风，则风自易解。况五苓散亦非单利湿之药也，其白术、茯苓原能健脾生胃，今多加为君，则补重而利轻，所以能健功之速。倘少少用之，则攻多于补，反无益矣。

　　此症用桂苓薏羌汤亦效。

　　茯苓（一两） 羌活（二钱） 薏仁（一两） 桂枝（三分） 水煎服。

　　感湿热之气，又感风邪，颈项强直，一目或左右视，手足搐搦，人以为少阳之伤寒也，谁知是少阳之痉病乎。夫少阳居于半表半里之间，其势将欲入肝也，而尚留于阳明，故三邪同感，目所以左右视，亦现证于二者之间耳。手足搐搦者，风性动而湿性静，两相违背，风欲动而湿挽之；湿欲静而风激之，热邪又从中冲击，此搐搦之所以起也。搐搦不已，又风引而上行，于是颈项不利，而湿气留中，遂至强直不摇矣。治法必须和少阳之正气，少用散邪之品，易于解纷也。方用小柴胡加减治之。

　　柴胡（二钱） 白芍（五钱） 当归（三钱） 茯苓（五钱） 黄芩（一钱） 甘草（一钱）

　　水煎服。一剂病减，再剂病全愈。

　　小柴胡汤和少阳之圣药也。今又加入白芍、当归以补其肝中之气，使肝旺而邪不敢遁于肝。

　　加茯苓五钱以健胃而利湿，则邪不敢回于胃。茯苓且同柴胡以祛风热，引之而共入于膀胱，尤易下走，此又法之至神者也。

　　此症用龙车散亦效。

　　柴胡 甘草（各一钱） 白芍 茯苓（各五钱） 车前子（三钱） 龙胆草（五分） 水煎服。

　　感湿热之气，复感风邪，手足牵引，肉 胸胀，低头视下，肘膝相构，人以为阳明之伤寒也，谁知是阳明之痉症乎。夫阳明胃土也，风入于胃，必变为热。况原感热气，则热以济热，宜至发汗亡阳，何肉 胸胀而不发狂，手足牵引而不出汗？反低头视下，无登高而呼之症，肘膝相构，无弃衣而走之 ，正以湿邪混之也。盖阳明之火，最恶者燥耳。今有湿气在胃，虽侮胃中之土，亦益胃中之燥，即发汗而不至亡阳发狂之祸也。若妄用风药以散其表，必至汗出而不可止。仲景张夫子曾用大承气汤以下其邪，然而脾旺者，尚不致损伤脾气，否则下之亡阴，恐有意外之虞也。然则风湿热既同入于胃中，则治法不可不治胃，而又不可伤胃也。方用全阴救胃汤：玄参（五钱） 茯苓（五钱） 桃仁（一钱） 葛根（一钱） 人参（一钱） 麦冬（五钱）

　　水煎服。一剂病半痊，二剂病全愈。

　　方中资胃中之阴，而不损其胃中之气。玄参去热，葛根去风，茯苓去湿，三邪皆去，而又得人参以生胃，麦冬以生肺，则桃仁不亦可以已乎。不知桃仁最动之味，三邪并入于胃中，而补药多于攻药，则邪得补，而反流连不去，加入桃仁性急之物，补既不滞，而攻亦不缓，始能相济以有成也。

　　此症用二苓槐膏汤亦妙。

　　石膏 猪苓 槐米（各三钱） 茯苓（五钱） 防己（五分） 黄芩（一钱） 水煎服。

　　感湿热之气，复感风邪，发热腹痛，肌肉颤动，四肢坚急，人以为太阴之伤寒也，谁知是太阴之痉症乎。太阴者，脾经也，脾土湿土也。湿土何堪湿邪之再犯乎？湿入于脾，最难分消。湿邪去而湿之根尚在，一再感湿，仍如前湿之病矣。况加热以发其炎蒸，加风以生其波浪，自然中州反乱，而四境骚然，坚急之势成，颤动之形兆，倘用安土之品，则土旺而水无泛滥之虞，水干而土无郁勃之气，风即欲作祟，而平成既奏，亦可以解愠矣。无如世人动辄言下，讵识下多亡阴，无阴以灌注于五脏七腑、胸腹手足，何所资以为养哉。势必坚急颤动，有亡阴而死者矣。方用安土散：白术（一两） 茯苓（五钱） 车前子（三钱） 薏仁（五钱） 赤小豆（一钱）

　　通草（一钱） 柴胡（五分） 石斛（三钱） 水煎服。

　　此方以利水之药为君，仍是健脾之药。盖土旺自能制水，况又有利之者乎。此症原是湿邪之难治，单去攻湿，而风与热邪自易吹散，所谓攻邪必攻其坚也。譬如大敌在前，满山遍野俱是贼党，倘止从偏旁掠阵，则贼且全营俱来死斗，反至败衄，不若竟攻中坚，突围直入，捣擒巨魁，则余氛不战而自遁。痉病之重治湿邪，亦正此意，可借敌而作鉴也。

　　此症用薏术定痉汤亦效。

　　白术（一两） 薏仁 芡实（各五钱） 柴胡 知母 甘草 天花粉（各一钱） 神曲（二钱）

　　水煎服。

　　感湿热又且感风，遂成痫 ，身蜷足弯，不能俯仰，人以为少阴之伤寒也，谁知是少阴之痉病乎。夫少阴者，足少阴肾也。肾宜热不宜寒，宜湿不宜燥，何以痉病有湿有热，反成痫 蜷弯不能俯仰之症耶？不知肾最恶风，而喜热者，喜真火之生，非喜邪火之克也，喜真水之养，非喜邪水之伤也。盖邪火助燥，邪水增湿耳。

　　既有二邪入于肾中，又益之以风，安能无痫 蜷弯不能俯仰之苦哉？然其治法仍须治湿热，少佐以祛风为得也。方用助肾辟邪丹：茯苓（五钱） 薏仁（五钱） 防己（一钱） 草（一钱） 玄参（三钱） 水煎服。

　　此方用防己以治肾中之风，用薏仁、茯苓以去肾中之湿，用玄参、 草以治肾中之热。是风热湿三者均治，何病之不可去哉。夫肾宜补而不宜泻，今去风、去湿、去热，得非泻肾之药乎？然而薏仁、茯苓虽利湿而不损其阴，防己虽去风而不伤其气，玄参、 虽去火而不灭其光，非泻肾而仍是补肾，若单泻而不补则误矣。

　　此症用散痉汤亦佳。

　　防己（一钱） 白术（一两） 泽泻 草 炒黑荆芥（各二钱） 薏仁（三钱） 水煎服。

　　感湿热又感风邪，厥逆下利，舌卷囊缩，背曲肩垂，项似拔，腰似折，手足俱冷，其腹胀大，人以为厥阴之伤寒也，谁知是厥阴之痉症乎。夫风湿热三合而成痉。

　　邪传入厥阴，乃入肝木之经也，其势更急。世人误发其汗，必致动湿。湿虽阴类，然是外受之阴邪，非肝中之真血也。所动之阳，奔入湿中，为湿所没，必至亡阳。

