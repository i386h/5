<!-- { "loadSidebar": true } -->
　　兵甲不坚，米粟不多，宜守而不宜战耳。然建中汤止能自守而不能出战，且贼盛围城，而城中又有奸细，安能尽祛而出之。此症是太阳伤营之病，舍麻黄汤终非治法，用麻黄之汤，加人参一两治之，则麻黄足以散邪，而人参足以助正，庶补攻兼施，正既不伤，而邪又尽出也。或谓既是麻黄之症，不得已而加用人参，可少减其分两乎？谁识元气大虚，非用参之多则不能胜任，故必须用至一两，而后元气无太弱之虞，且能生阳于无何有之乡，可以御敌而无恐矣。倘不加人参于麻黄汤中，则邪留于胸中，而元气又未能复，胡能背城一战乎。此方若以麻黄为君，而人参为佐，必致偾事。今用参至一两，而麻黄止用一钱，是以人参为君，而麻黄转作佐使，正正奇奇，兼而用之，此用兵之妙，而可通之于医道也。

　　此症亦可用参苓麻草汤：麻黄（一钱） 人参（三钱） 茯苓（一两） 甘草（一钱） 水煎服。

　　冬月伤寒，吐、下、汗后虚烦脉微，八、九日心下痞硬，胁痛，气上冲咽喉，眩冒，经脉动惕者，必成痿症。人以为太阳之坏症也，然而不止太阳之坏也。伤寒经汗、吐、下之后，症现虚烦者，虚之至也。况脉又现微，非虚而何？夫痿症责在阳明，岂未成痿症之前，反置阳明于不治乎。治阳明之火，宜用人参石膏汤矣。然既经汗、下之后，石膏峻利，恐胃土之难受，火未必退，而上先受伤，非治之得也。

　　方用青蒿防痿汤：人参（一两） 青蒿（五钱） 半夏（一钱） 陈皮（五分） 干葛（一钱） 连服二剂，胃气无伤，而胃火自散，诸症渐愈，而痿症亦可免也。

　　盖此症不独胃火沸腾，而肾、肝之火亦翕然而共起。青蒿能去胃火，而更能散肾、肝之火也，一用而三得之。然非用人参之多，则青蒿之力微，不能分治于脏腑。

　　尤妙在佐之半夏、陈皮，否则痰未能全消，而气不能遽下，痞硬、胁痛之症乌能尽除哉。然而青蒿泻胃火，尚恐势单力薄，复佐之干葛，以共泻阳明之火，则青蒿更能奏功。况干葛散邪而不十分散气，得人参以辅相，青蒿尤有同心之庆也。

　　此症可用调胃二参汤：人参 玄参（各五钱） 石膏（三钱） 天花粉（二钱） 干葛（一钱） 水煎服。

　　冬月伤寒，谵语发潮热，以承气汤下之，不应，脉反微涩者，是里虚也。仲景张公谓难治，不可更与承气汤，岂承气汤固不可用乎？夫既以承气汤下之矣，乃不大便，是邪盛而烁干津液，故脉涩而弱也，非里虚表邪盛之明验乎。倘攻邪则邪未必去，而正且益虚，故为难治。当此之时，不妨对病家人说：此症实为坏症也，予用药以相救，或可望其回生，而不能信其必生也。用人参大黄汤救之。

　　人参（一两） 大黄（一钱） 水煎服。一剂得大便，而气不脱即生，否则死矣。苟大便而气不脱，再用：人参（三钱） 陈皮（三分） 甘草（三分） 芍药（一钱） 煎汤与之。二剂而可庆生全也。

　　此症亦可用表里兼顾汤：大黄（二钱） 人参（五钱） 柴胡（三分） 甘草（一钱） 丹皮（二钱） 水煎服。

　　冬月伤寒，发热而厥，厥后复热，厥少热多，病当愈。既厥之后，热不除者，必便脓血。厥多热少，寒多热少，病皆进也。夫厥少热多，邪渐轻而热渐退也。伤寒厥深热亦深，何以厥少而热反深乎？此盖邪不能与正相争，正气反凌邪而作祟也。

　　譬如贼与主人相斗，贼不敌主，将欲逃遁，而主人欺贼之懦，愈加精神，正气既旺，贼势自衰，故病当愈也。至于既厥之后而热仍不除，譬如贼首被获，而余党尚未擒拿，必欲尽杀为快，则贼无去路，自然舍命相斗，安肯自死受缚，势必带伤而战，贼虽受伤，而主亦有焦头烂额之损矣。故热势虽消，转不能尽散，虽不敢突入于经络，而必至走窜于肠门，因成便脓血之症矣。治法不必用大寒之药，以助其祛除，止用和解之剂，贼自尽，化为良民，何至有余邪成群作祟哉。方用散群汤：甘草（二钱） 黄芩（三钱） 当归（五钱） 白芍（一两） 枳壳（一钱） 水煎服。

　　一剂而无脓血之便者，断无脓血之灾；倘已便脓血者，必然自止。

　　妙在用归、芍以活血，加甘草、黄芩以凉血而和血也。所以邪热尽除，非单藉枳壳之攻散耳。

　　至于厥多热少，寒多热少，无非正气之虚。正虚则邪盛，邪盛自易凌正，而正不能敌邪，自不敢与贼相战，安得而不病进乎。治法宜大补正气，而少加祛邪之药，自然热变多而厥变少，而寒亦少也。方用祛厥汤：人参（五钱） 白术（一两） 甘草（二钱） 当归（五钱） 柴胡（一钱） 附子（一分） 水煎服。一剂而转热矣，二剂而厥定寒除矣。

　　夫热深而厥亦深，似乎消其热即消其厥也，何以反助其热乎？不知此二症非热盛而厥，乃热衰而厥也。热衰者正气之衰，非邪气之衰也。吾用人参、归、术以助其正气，非助其邪热也。正旺则敢与邪战而作热，一战而胜，故寒与厥尽除也。方中加入附子者尤有妙义，参、术之类未免过于慈祥，倘不用附子将军之药，则仁而不勇，难成迅扫之功，加入一分，以助柴胡之力，则无经不达，寒邪闻风而尽散，所谓以大勇而济其至仁也。

　　此症可用胜邪汤：甘草 柴胡（各一钱） 当归 白芍（各五钱） 枳壳（五分） 白术（三钱） 附子（一分）

　　人参（二钱） 水煎服。

　　冬月伤寒，四、五日后下利，手足逆冷无脉者，人以为厥阴之寒症也。急灸之，不温而脉亦不还，反作微喘，皆云死症，而不必治也。而吾以为可治者，正因其无脉耳。夫人死而后无脉，今未断气而无脉，乃伏于中而不现，非真无脉也。无脉者固不可救，脉伏而似于无脉，安在不可救乎？用灸法亦救其出脉也。灸之而脉不还，宜气绝矣；乃气不遽绝，而反现微喘之症，此生之之机也。盖脉果真绝，又何能因灸而作喘，作微喘者，正其中有脉欲应其灸，而无如内寒之极，止藉星星之艾火，何能骤达。是微喘之现，非脉欲出而不能遽出之明验乎。急用参附汤救之，以助其阳气，则脉自然出矣。但参、附宜多用而不宜少用也。方用：人参（二两） 附子（三钱） 水煎服。一剂而手足温，二剂而脉渐出，三剂而下利自止而尽愈矣。

　　夫附子有斩关夺门之勇，人参有回阳续阴之功，然非多用，则寒邪势盛，何能生之于无何有之乡，起之于几微欲绝之际哉。遇此等之症，必须信之深，见之到，用之勇，任之大，始克有济。倘徒施灸法而不用汤剂、或用参、附而不多加分两，皆无识而害之，兼财力不足而不能救也。

　　此症可用人参双姜汤：人参（一两） 干姜（三钱） 生姜（三钱） 水煎服。

　　冬月伤寒，身热一日即发谵语，人以为邪传阳明也，谁知其人素有阳明胃火，风入太阳而胃火即沸然不静乎。治之法，若兼治阳明以泻胃热，治亦无瘥；然而太阳之邪正炽，不专治太阳则卫之邪不能散，营之邪不能解；先去退阳明之火，未必不引邪而入阳明，反助其腾烧之祸也。不若单治太阳，使太阳之邪不能深入，而阳明之火不治而自散耳。方用平阳汤：桂枝（三分） 麻黄（一钱） 甘草（一钱） 青蒿（三钱） 天花粉（一钱） 水煎服。一剂而身热退，谵语亦止矣。

　　此方少用桂枝而多用麻黄者，以寒轻而热重也。用青蒿为君者，青蒿退热而又能散邪，且又能入膀胱而走于胃，既解膀胱之邪，而又解胃中之火，不特不引邪以入阳明，而兼且散邪以出阳明也。方中又加天花粉者，以谵语必带痰气，天花粉善消膈中之痰，而复无增热之虑，入于青蒿、桂枝、麻黄之内，通上达下，消痰而即消邪也。痰邪两消，又何谵语乎。所以一剂而奏功耳。

　　此症亦可用争先汤：桂枝（五分） 麻黄（五分） 石膏（一钱） 麦冬（五钱） 茯苓（五钱） 半夏（八分） 水煎服。

　　冬月伤寒，身热二日即有如疟之状，人以为证传少阳也，谁知其人少阳之间原有寒邪，一遇伤寒，随因之而并见乎。世见此等之症，以小柴胡汤投之亦能奏功，然终非治法也。法当重治阳明，而兼治少阳为是。盖阳明之火邪未散，虽见少阳之症，其邪仍留阳明也。邪留阳明，身发寒热而谵语发狂之病，未必不因之而起。惟重治阳明，则胃中之火自解，使邪不走少阳，而少阳原存之寒邪孤立无党，何能复煽阳明之焰？自然阳明火息，而少阳之邪亦解也。方用破邪汤：石膏（三钱） 柴胡（一钱） 半夏（一钱） 茯苓（三钱） 甘草（一钱） 麦冬（一两） 玄参（三钱） 陈皮（一钱）

　　水煎服。一剂而身热解，如疟之症亦痊。

　　此方用石膏、玄参以治阳明之火，用麦冬以滋肺中之燥。盖肺燥即不能制肝胆之过旺也，且肺燥必取给于胃，则胃土益加干枯，其火愈炽矣。今多用麦冬，使肺金得润，不必有藉于胃土，则肺气得养，自能制肝、胆之木，而少阳之邪，何敢附和胃火以作祟乎。况柴胡原足以舒少阳之气，而茯苓、甘草、半夏、陈皮之类，更能调和于阳明、少阳之间，邪无党援，安得而不破哉。

　　此症用八公和阳汤亦神。

　　石膏（一钱） 柴胡（二钱） 茯苓（三钱） 白术（二钱） 甘草（一钱） 炒栀子（一钱） 青皮（三分）

　　天花粉（一钱） 水煎服。

　　冬月伤寒，身热三日，腹满自利，人以为阳传于阴矣，而孰知不然。夫阴症腹满自利，而阳症未闻无之也。不辨其是阳非阴，而概用治太阴之法，鲜有不死亡者矣。然阴与阳何以辨之？夫太阴之自利，乃寒极而痛也；少阳之自利，乃热极而痛也。痛同而症实各异。此痛必须手按之，按而愈痛是阳症也；若太阴阴症，按之而不痛矣。故治阳症之法，仍须和解少阳之邪，而不可误治太阴也。方用加减柴胡汤治之。

　　柴胡（一钱） 白芍（五钱） 茯神（二钱） 甘草（一钱） 栀子（二钱） 陈皮（一钱） 当归（三钱）

　　枳壳（五分） 大黄（五分） 水煎服。一剂而腹满除，二剂而自利止矣，不必三剂也。

　　此方和解之中，仍寓微攻之意；分消之内，少兼轻补之思，所以火邪易散，而正气又不伤也。若以大承气下之，未免过于推荡；若以大柴胡下之，未免重于分消，所以又定加减柴胡汤，以治少阳腹满之自利耳。

　　此症亦可用和攻散：柴胡 栀子 丹皮（各二钱） 白芍（五钱） 茯苓（三钱） 甘草 陈皮 大黄（各一钱） 水煎服。

