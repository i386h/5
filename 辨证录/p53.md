<!-- { "loadSidebar": true } -->
　　白芍（五钱） 神曲糊为丸。米饮下百丸，连服二日，即下秽物而愈。倘二日少痊，不全愈者，此瘀盛也。用大黄一钱煎汤，送前丸二百丸，无不愈矣。

　　此方治瘀，而痢未常不兼治也。凡治痢久不愈者，可用此丸以下其瘀血，要在人消息之也。

　　此症用分瘀汤亦神。

　　大黄 车前子（各三钱） 丹皮（五钱） 当归（一两） 枳壳 柴胡（各一钱） 水煎服。

　　卷之七

　　瘕门（八则）

　　人有肝气甚郁，结成气块，在左胁之下，左腹之上，动则痛，静则宁，岁月既久，日渐壮大，面色黄槁，吞酸吐痰，时无休歇，人以为痞块也，谁知木郁而成瘕乎。夫肝木之性，最喜飞扬，不喜闭滞。肝气一郁，必下克脾胃。脾胃受克，则气不能畅行于脏腑，遇肝之部位，必致阻滞而不行，日积月累，无形化为有形，非血积而成瘕，必食积为 也。治法舒其肝中之郁，助其脾胃之气，则有形仍化为无形矣。倘见有形，误认为食与血，妄用消食败血之剂，则脾胃之气大伤，而肝之郁仍不能解，势必其形愈大，往往有致死不悟者，不重可悲乎？方用平肝消瘕汤治之。

　　白芍（一两） 当归（五钱） 白术（一两） 柴胡（一钱） 鳖甲（三钱） 神曲（一钱）

　　山楂（一钱） 枳壳（一钱） 半夏（一钱） 水煎服。四剂块小，又有四剂而块又小，十剂块全消矣。

　　此方全去平肝以解郁。郁气一舒，不来克脾胃之土，则土气自安。加白术以健脾开胃，则脾胃气旺，不畏肝气之克，则气自通，肝何阻滞之有。况用鳖甲、山楂皆是攻坚去秽之神药，何至有郁闷不舒哉。

　　此症用化痞膏外治亦可。

　　大黄（五钱） 人参（三钱） 白术（五钱） 枳实（三钱） 丹皮（二钱） 鳖甲（一两）

　　神曲（一两） 山楂（五钱） 麦芽（五钱） 浓朴（三钱） 当归（一两） 白芍（一两） 使君子肉（三钱）

　　两头尖（二钱） 蒲公英（一两） 金银花（一两） 生甘草（二钱） 槟榔（二钱） 防风（一钱） 川乌（一个） 香油（三斤） 锅熬以上药，煎数沸，用白布将药渣漉出，再煎，油滴水成珠，然后再入后药末：薄荷叶（二钱） 乳香 没药（各五钱） 麝香（一钱） 赤石脂（二两） 冰片（二钱） 阿魏（三钱）

　　血竭（三钱） 各为末，入油内再煎，又入炒过、水飞过黄丹末一斤，收之成膏矣。贴痞块，止消一个即消。其膏药须摊得浓，不可大也。

　　人有脾气虚寒，又食寒物，结于小腹之闲，久不能消，遂成硬块，已而能动，人以为 结而生瘕也，谁知是命门火衰不能化物乎。夫脾乃湿土，必藉命门之火熏蒸。倘命门火衰，则釜底无薪，何以蒸腐水谷哉。譬如阳和之地，有太阳之照，则万物发育。处于阴寒幽冷之区，则草木萎稿，安得有萌芽之达耶？又譬如淤泥湿田，非遇烈日炎氛，未易烁干，是土必得火而燥也。人身脾土何独不然，无火则所用之饮食停积于中，而 瘕生焉。若用攻逐之法，则亏损脾阴，势所不免。何若仍补命门之火，扶助脾土，则旺土自能消化，不必攻逐而 瘕自开，更觉渐移默夺之为胜哉。方用温土消瘕汤：白术（一两） 茯苓（一两） 肉桂（二钱） 枳实（二钱） 人参（五钱） 巴戟天（五钱）

　　山楂（一钱） 水煎服。二剂块少减，又二剂块又减，十剂消化于乌有矣。

　　此方用巴戟天、肉桂温补命门之火，火旺则阴霾自灭。人参、白术、茯苓健脾又能利湿，湿去而土燥温和，寒虫水怪何所潜形。况有枳实、山楂之类，原能攻逐乎。此方殆治其源，而又治其标者也。

　　此症亦可用化块丹治之。

　　人参（五钱） 白术（二两） 肉桂 神曲（各二钱） 荸荠（一两） 鳖甲（三钱） 水煎服。

　　人有胃气虚弱，食不能消，偶食坚硬之物存于胃中，久则变为有形之物腹中乱动，动时疼不可忍，得食则解，后则渐大，虽有饮食亦痛，人以为痞块成鳖也，谁知似鳖非鳖乎。盖痛之时，以手按之宛如鳖身之背，四足之齐动也。夫鳖动物也，岂肯久安于一处，其非鳖也，明甚。何形之宛似乎？盖胃属土，土中所生之物，大约四足者居多，土中所生之物，喜静而不喜动，故安士重迁，形如鳖而不移也。但既不喜动，何以乱动？盖性虽喜静，而觅食充饥，则动静之物相同，试看其得食则减，而不乱动，非索食之验乎。日用饮食以供其口腹，则身形日大；身形既大，所用之饮食，何足以供之？自然啮皮伤肉，安得不痛哉？治法自当以杀虫为主。然杀虫犹攻邪也，攻邪必伤正气。补正以杀虫，又何疑乎。方用攻补两益汤：榧子（十个） 白薇（三钱） 雷丸（三钱） 神曲（三钱） 槟榔（二钱） 使君子（十个）

　　白术（一两） 人参（五钱） 水煎服。一剂腹必大痛，断不可饮之茶水，坚忍半日，如渴再饮二煎药汁，少顷必将虫秽之物尽下而愈，不必二剂。

　　此方神奇，方中尽是杀虫之味，用之于人参、白术之中，且以二味为君主之药。

　　盖冲锋破阵之帅，必得仁圣之君，智谋之相，筹画于尊俎之间，始能奏凯成功耳。

　　倘舍人参、白术不用，徒用杀虫之味，亦未必无功，然斩杀过伤，自损亦甚，非十全之师也。

　　此症用化鳖汤亦效。

　　人参（三钱） 白术（五钱） 白薇 百部（各三钱） 麝香 枳壳（各一钱） 槟榔（二钱）

　　鳗鱼骨炒黑为末，煎汁服。

　　人有气虚下陷，饮食停住于脾胃之间而成块者，久则其形渐大，悠悠忽忽，似痛不痛，似动不动，人以为痞块也，谁知是阳气不升之故乎。夫脾胃之气，日动宜升，不可一朝下陷。倘饥饱劳役，以伤其形，房帏秘戏，以伤其骨，加之浓味醇醪，不节口腹，则脾胃之气何能升哉。于是阳闭于阴之中，阴离于阳之内，阴阳两不交接，饮食不易消化矣。即能消化而气结不伸，亦能成形，但其形外大而内歉，按之如空虚之状，见假象以惑人也。治法不必治块，惟升提阳气，则脾胃无下陷之虚，气块不消而自化矣。方用补中益气汤：人参（三钱） 黄 （一两） 当归（三钱） 陈皮（一钱） 甘草（一钱） 白术（一两） 柴胡（一钱）

　　升麻（四分） 半夏（一钱） 水煎服。

　　补中益气汤乃提阳气之圣药也。此病原是气虚，故用黄 补气为君。用白术一两者，以块结于腹，取其利腰脐，以通上下之气。参、归助 、术以健脾胃之土。

　　土气既旺，用升、柴提之，则气尤易升。 瘕之块，未必无痰涎之壅。加半夏入于陈皮、甘草之中，则消痰而又不耗气。同群共济，发扬阳气之升，即有邪结无不散矣。况原系气块，而非食块，有不立时消化者哉？多亦不过数剂，便可奏功也。

　　此症亦可用加减六君子汤治之。

　　人参（三钱） 白术 茯苓（各五钱） 甘草 山楂 麦芽 浓朴（各一钱） 陈皮 枳壳（各五分）

　　神曲（一钱） 水煎服。

　　人有正值饮食之时，忽遇可惊之事，遂停滞不化，久成 瘕者。医有作痞块治之不效，用补药治之亦不效，盖惊气之未收也。夫少阳胆气，主发生者也，一遇惊则其气郁结不伸。胆与肝为表里，胆病而肝亦病，必加怒于脾胃之土。脾胃畏木气之旺，不能消化糟粕，于是木土之气两停于肠胃之间，遂成 瘕而不可解也。治法必须开少阳之郁为先，佐之平肝之剂，则脾胃不畏肝胆之克，自能分消水谷，何至瘕之不散哉？方用逍遥散治之。

　　白术（二钱） 白芍（五钱） 当归（三钱） 柴胡（二钱） 陈皮（一钱） 半夏（一钱） 鳖甲（三钱）

　　甘草（五分） 茯苓（三钱） 水煎服。一剂轻，二剂又轻，十剂全愈。

　　逍遥散乃解郁之神药也。肝胆二经之郁结开，则脾胃之 瘕不攻自破矣。

　　此症用消瘕汤亦神效。

　　白芍（一两） 白术 鳖甲（各五钱） 甘草 郁金（各一钱） 枳壳（五分） 天花粉丹皮 香附（各二钱） 茯苓 巴戟（各三钱） 白豆蔻（二粒） 广木香（五分） 水煎服。

　　人有偶食难化之物，忽又闻惊骇之事，则气结不散，食亦难消，因而痰裹成瘕，人以为痞也，谁知是惊气之闭结乎。夫惊则气下，疑有食必随气而下矣，胡为因惊反多留滞耶？不知气乃无形，食乃有形也。无形之气，随惊而下降；有形之物，随惊而上升。且惊则气下于肝中，而不下于脾中也。气下于肝，则肝之气不散，而下克脾土，即无物相闲，尚留物不化，况原有难化之物，受于未惊之前，安得即化乎，此瘕所以生也。治法必去惊骇之气，大培脾胃之土，则 瘕不攻自散也。方用培土化瘕汤：白术（一两） 柴胡（一钱） 茯苓（三钱） 山药（四钱） 神曲（二钱） 山楂（一钱） 枳壳（五分）

　　两头尖（三钱） 浓朴（一钱） 鳖甲（一钱五分） 白薇（一钱） 何首乌（生用二钱） 白芍（五钱）

　　白芥子（二钱） 水煎服。十剂 瘕消半，再服十剂全消。

　　此方用白术以培土，何又用白芍以平肝？盖脾弱由于肝胆之相制，用白芍以平肝胆，正所以培脾胃之土也。肝既不克脾胃之土，则土气升腾，无物不化，况益之消瘕破 之味，何块之不除哉？且方中柴胡一味，已抒肝胆之气，胆气扬而肝气快，总有惊骇，不知消归何处，宁患 瘕之固结哉。

　　此症亦可用消瘕汤治之。

　　人有饱食即睡于风露之间，睡未觉腹中饱闷不舒，后遂成痞，人以为食未消而成痞也，谁知风露之邪裹痰于胃中乎。夫风邪阳邪也，露邪阴邪也。二邪合，而不阴不阳之气最难化物，故往往停积腹中而不散。治法通其阴阳，使阳邪入于阴之中，阴邪出于阳之外，则阴阳正气两不相损，庶痰气开而邪易遁也。第阳邪易散，而阴邪难散。然虽有阴阳之分，而祛邪何论阴阳。但补其阴阳之正气，则邪不祛而自祛矣。方用两祛丹：白术（一两） 人参（三钱） 何首乌（生用三钱） 鳖甲末（三钱） 地栗粉（三钱）

　　神曲（二钱） 茯苓（二钱） 当归（三钱） 半夏（一钱） 贝母（一钱） 水煎服。二剂轻，四剂又轻，十剂痞块全消。

　　此方脾胃双治之法也。脾胃俱属阴，奈何置阳不问乎？不知阳邪入于阴分，已全乎为阴矣。全乎为阴，是忘其为阳也，故治阴而不必治阳。然方中虽是治阴，未常非治阳之药，所以能入于阴之中，又能出乎阴之外，而阴邪阳邪两有以消之也。

