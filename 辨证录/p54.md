<!-- { "loadSidebar": true } -->
　　人有食菜蔬之类，觉胸膈有碍，遂疑有虫，因而作痞，人以为虫子之作祟也。

　　谁知是心疑而物不化乎。夫脾胃主化物者也，毋论菜蔬入胃俱化，即虫子之类，到胃入脾安有不化者乎？虫即消化，何能成痞？盖疑心害之也。夫脾胃之所以能化物者，全藉乎先后天之火气也。后天火气在心包，先天火气在命门，心包之火生胃，命门之火生脾。脾胃有二经火气，而后能化糟粕而出精微，土得火而生也。食菜蔬而动疑，则心动矣。心包代心出治，主动而不主静。今心动而心包反不敢动，心包不代心君以出治，则火气不入于胃。胃既不能化物，而脾遂不为胃以营运，其所食之物，又安能化？自然停住于腹，而成痞矣。若不解其疑，止去健脾消痞，则 瘕宁易荡除哉。方用释疑汤：人参（三钱） 巴戟天（五钱） 茯苓（三钱） 白术（五钱） 白薇（二钱） 甘草（一钱）

　　使君子（三枚） 砂仁（三粒） 肉桂（一钱） 广木香（三分） 菖蒲（五分） 水煎服。二剂轻，四剂又轻，十剂全消。

　　此方全去温补心包之气，心包气旺，则心包之火自必升腾，宁肯自安于无为，而不代心君以宣化哉。心包火气宣于胃中，而命门之火翕然相从，不啻如夫妇同心，内外合力，齐心攻击，虽有 瘕，不立时消化，吾不信也。

　　此症亦可用加味四君汤治之。

　　人参 远志 山药（各三钱） 白术（五钱） 甘草 枳壳（各一钱） 茯苓（五钱） 菖蒲（一钱）

　　山楂（二十粒） 神曲（一钱） 水煎服。

　　卷之八

　　疟疾门（十则）

　　人有发疟，先腰痛头疼目重，寒从背起，先寒后热，热如火炽，热止，汗出不能即干，遍身骨节无不酸痛，小便短赤，世俗皆称脾寒，此乃太阳膀胱经之疟也。夫风邪从太阳经而入，即疟邪也。惟是冬月风邪入太阳而成伤寒。若夏秋风邪入太阳而成疟耳。盖冬月之风乃至寒之风，夏秋之风乃至热之风也，风不同而病亦异。总之，无食、无痰不能成疟。夏秋之闲，明是热风作祟，裹住痰食不化，行于阴而作寒，行于阳而作热也。夫痰食之类，遇寒则停住，遇热宜流通。何反裹痰食而不化，此乃寒热酷烈，因脾胃之衰盛，以分胜负。邪旺之极，正不能敌邪，遂至野狼狈，无津液以养身体，骨节所以酸痛也，正既不能敌邪，邪势更张，反堵截其关津路口，小便不能遽出，而邪火入之，此所以短赤也。治法健脾胃之土，散太阳之邪，消痰化食，邪无所恃而自散矣。

　　方用开邪散：白术（五钱） 茯苓（五钱） 前胡（一钱） 柴胡（一钱） 甘草（五分） 猪苓（二钱） 人参（一钱） 青皮（一水煎服。一剂轻，再剂又轻，三剂全愈。

　　此方健脾胃之气，则土旺敢与邪战。健脾胃之中，用利水化湿之药，引邪直走于膀胱太阳之经，邪从太阳而入，仍从太阳而出，在本经尤易分消耳。方中不专散太阳之邪，而兼表少阳之郁。盖少阳乃太阳之去路，早断其窜走之途，则邪不得不仍趋太阳原路而去。况消痰化食之品，无不用之得宜，则堂堂之阵，自然望旗帜而惊遁矣。

　　此症用加味四君汤亦甚效。

　　人参 甘草 桂枝（各一钱） 白术 茯苓（各五钱） 半夏（二钱）

　　水煎服。

　　人有发疟之时，身先发热，头疼鼻干，渴欲饮水，目 不得眠，甚则烦躁，畏火光，厌听人声喧哗，人谓热病，谁知是阳明胃经之疟乎。夫阳明胃土也，邪入阳明，其势自大。盖阳明多气多血之经，其容水谷亦至盛，宜足以容邪，何邪入反能作祟，盖水谷之气盛，正足资盗贼之粮也。譬如贼居深山，势不甚张，及至入于城市，则妄行流毒，恣其掳掠无有止足也。阳明胃经之邪，亦复如是。若胃中水谷未足充其饥渴，必索水以救其内炎。渴甚多饮，则水停于心胃之中，心气为水所遏，不得下交于肾，则心肾两开，何能寐乎。心不能下交于肾，则肾畏火炎，何敢上交于心，以滋心中之液。自然心无所养而烦躁生，火邪更炽，伤火畏火，喜静而不喜动，人声喧哗安得不恶。总皆阳明热邪作祟也。治法可不急泻其阳明之热邪乎。然而火邪居于胃中，烁干津液，胃气必虚，但泻其邪，不补其正，则正气消亡，邪益跳梁，是终无痊可之日也。故必须补中以泻其火热之邪，则正不伤，而邪亦易解也。

　　方用平阳汤：干葛（二钱） 人参（三钱） 白术（五钱） 贝母（三钱） 橘红（一钱） 石膏（三钱） 麦冬 （五钱） 柴胡（一钱） 茯苓（五钱）

　　水煎服。一剂轻，再剂又轻，四剂全愈。

　　此方以人参、白术助脾胃之气，干葛、石膏泻阳明之火邪，贝母、橘红消阳明之痰食，麦冬滋肺经之炎，柴胡舒胆经之郁，茯苓泻太阳之滞，既攻补兼施，复彼此相制，邪安得不退避哉。

　　此症用伐邪汤亦效。

　　石膏 人参（各三钱） 半夏 柴胡（各二钱） 麦冬（五钱） 茯苓（一两） 甘草 浓朴 枳壳（各一钱水煎服。

　　人有疟病初发之时，往来寒热，口苦耳聋，胸胁胀闷作痛，或呕或不呕，人以为火热之疟也，谁知是少阳胆经之疟乎。夫风邪入于人身，不敢遽入于脏，每伏于半表半里之间，乘人虚弱而后深入，进退于表里，而寒热生焉。故进与阴相争则寒，出与阳相争则热。半表半里者，少阳之地也。疟发之时，必有寒热之兆，寒热之往来，适在少阳所主之位。口苦者，胆汁外泄也。耳聋者，胆气不舒也。胸胁胀闷作痛者，胆血有滞也。或呕或不呕者，胆邪挟痰食而上冲也。治疟之法甚多，乌可舍少阳而别治。然治少阳之疟，有偏阴偏阳之分，偏阴则多寒，偏阳则多热。有纯热无寒，有纯寒无热之时，补偏救敝，总不可离少阳而求协其和平也。

　　方用和疟汤：柴胡（三钱） 当归（一两） 白术（五钱） 茯苓（五钱） 半夏（一钱） 甘草（五分） 生姜（五钱） 白芍（五钱） 山楂（一钱） 青皮（一钱）

　　水煎服。一剂轻，二剂又轻，三剂全愈。

　　此方无一味不入少阳之经络，又无一味不入脾胃之脏腑，祛邪复能辅正，解表随可固里，真和解之仙丹，非特祛疟之神剂也。

　　此疟用首攻汤亦效。

　　白芍（五钱） 当归（二钱） 茯苓（五钱） 半夏（二钱） 香附（三钱） 羌活（五分） 甘草 神曲（各一钱水煎服。

　　人有发疟之时，先寒作颤，寒后变热，面色苍白，善起太息之声，甚者状如欲死，或头疼而渴，人以为寒热相间之疟，谁知是厥阴肝经之疟乎。夫肝经之疟，由少阳胆经而入。若肝木自旺，则少阳之邪何敢深入，今因肝木之虚，邪遂乘机突入矣。肝气本急，邪入肝中，宜有两胁胀满之兆。兹安然不见有此等之病，是肝之大虚也。盖肝旺必怒，不怒而起太息之声者，是肝弱之极，不敢怒而又不能制其邪，故反生太息也。甚如欲死者，因气逆不能发声也。气逆则火升于上，而不易下降，咽喉自存火气而作渴矣。治法自宜急补肝以祛邪，不可纵邪以伐肝也。

　　方用补肝祛疟汤：白芍（一两） 当归（一两） 何首乌（生用，一两） 鳖甲（三钱） 茯苓（五钱） 青皮（一钱） 柴胡（一钱）

　　水煎服。一剂轻，二剂全愈。

　　此方全不祛邪，纯补肝气，肝气旺而邪气难留。得柴胡引出于少阳之分，则邪有出路，自然易解矣。

　　此症用护肝汤亦效。

　　熟地 鳖甲（各五钱） 山茱萸（二钱） 何首乌（三钱） 白芥子（三钱） 当归（一两） 柴胡（一钱五分水煎服。

　　人有发疟之时，先寒后热，寒从腹起，善呕，呕已乃衰，热过汗出乃已，人以为感邪作疟，谁知邪盛于太阴之脾经乎。夫脾乃湿土，原易生痰，食即难化，又得风邪合之，自易成疟。夫各经之疟，俱宜兼顾脾土，岂脾土自病，反置脾于不补乎。惟是脾乃湿土，其性原湿，单补脾土，则土不能遽健，痰湿之气不能骤消，呕吐之逆未易安也。必须兼补命门之火，则土得温和之气，而痰湿自化，风邪无党难于作威，欲久踞脾而不可得矣。故治法不治脾不可，单治脾亦不可也。

　　方用温脾祛疟汤：白术（一两） 茯苓（五钱） 山药（五钱） 芡实（五钱） 人参（三钱） 肉桂（一钱） 炮姜（一钱） 橘皮（一钱） 半夏（一钱） 甘草（一钱） 白豆蔻（三粒）

　　水煎服。一剂呕吐定，二剂寒热除，三剂全愈。

　　夫疟病多本于脾寒，此方尤治脾寒圣药，凡是脾胃虚寒而得疟症者，将方煎服无不神效，正不必问其一日、二日之疟也。

　　此症用加味术苓汤亦效。

　　白术（二两） 茯苓（五钱） 半夏（三钱） 肉桂（二钱） 生姜（一两） 白豆蔻（三粒）

　　水煎服。

　　人有发疟之时，寒热俱盛，腰痛脊强，口渴，寒从下起，先脚冷，后由腿冷至脐，由脐冷至手而止，其颈以上则不冷，人以为寒疟也，谁知是足少阴肾经之疟乎。此疟最宜早治，亦须补阴为主，倘不补其阴，开手用祛邪之药，必变为四日两发之疟也。盖此疟原是内伤于阴，邪乘阴虚而入之。初起时，阴不甚虚，即用补阴之剂，加入散邪之味，则随手奏功。无如人但去祛邪，不知补正，遂至阴愈虚而邪益深也。虽然邪乘阴虚深入，吾仍补其阴，阳日盛而邪日退，何不可治之有。夫邪既深入，尚且补其阴而邪退，况邪初入之时，补阴而邪有不速退者乎。

　　方用退邪汤：熟地（一两） 何首乌（生用，一两） 当归（五钱） 鳖甲（五钱） 茯苓（五钱） 山药（五钱） 白芥子（三钱） 柴胡（五分） 人参（三钱）

　　水煎服。一剂轻，二剂又轻，四剂全愈。

　　此方补肾中之阴，何加入柴胡、人参舒少阳之气，健脾胃之土耶，不知邪入于肾，必须提出于少阳半表半里之间，风邪易于消散。又恐柴胡入于至阴，而提出于至阳，非用人参则升提无力，故用之以健其脾胃，则脾胃有生气，阳足以升阴也。况鳖甲、首乌，俱是入阴攻邪之药，邪见阴分之中无非能征善战之将，何敢久恋于阴而不去乎。越出于阳分，阳气不虚，岂容邪之存住，阴阳并攻，邪见之却走矣。

　　此症用四疟散亦效。

　　熟地（二两） 白术（一两） 甘草（一钱） 山茱萸（一两） 人参（五钱） 白芥子（三钱） 柴胡（三分） 荆芥（一钱，炒黑）

　　水煎服。

