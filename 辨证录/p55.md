<!-- { "loadSidebar": true } -->
　　人有四日两头发疟者，终年累月不愈，但有热而不寒，虽有汗而不渴，每发于夜，人以为阴虚之极，谁知是阳衰之极乎。夫邪入人身每乘阴阳之虚，然疟之初入，必先入阳，而后入阴，入于阳则发近，入于阴则发远，入于至阴之中，则其发更远。四日两发者，乃《内经》所云间二日之疟。即邪入于至阴也，最难祛逐，以阳气衰微，不敢与邪相战，邪得安居于至阴之中耳。夫邪正原不两立，正不容邪，而邪每欺正。今邪居于至阴，譬如强梁之辈，侨寓人家，欺主人之软弱，鹊巢鸠居，心忘主人于户外矣。四日两发之疟，情形实有相似。故治法必须大补阳气，后益之以攻阴邪之药，则邪出而与阳相角，始可成功。倘以为阴虚，惟用滋阴之药，则邪且乐得相资，虽佐之祛邪之味，彼且谨闭至阴之藏而不出矣。

　　方用提阴升阳祛邪汤：人参（一两） 白术（一两） 何首乌（生用，一两） 鳖甲（一两） 茯苓（五钱） 熟地（一两） 山茱萸（五钱） 肉桂（一钱） 柴胡（一钱） 白芥子（三钱）

　　水煎服。二剂反觉寒热交战而病重，再服二剂，寒热不生，全愈矣。

　　此方虽阴阳双补，而意重补阳。阳旺则敢与邪斗，故初服之而病重者，正阳气与邪气交战也。兼补阴者，助其阴气之旺，则阴旺而邪不敢重回于至阴之内。用柴胡于补阴、补阳之中者，提出阴气以交于阳，则邪亦从阴俱出，一遇阳气，则彼此大哄。又有鳖甲、何首之辈，超勇绝伦，邪有不披靡而遁哉。故一战不胜，连战未有不胜者也。

　　此症用远疟汤亦佳甚。

　　人参 山茱萸 鳖甲 当归（各一两） 白术 熟地（各二两） 山药（五钱） 附子（一钱） 柴胡（五分） 白芥子（三钱）

　　水煎服。

　　人有哀哭过伤，病后成疟，困倦甚疲，人以为疟母之未消，谁知是阴阳两亏乎。夫疟之盛衰，全视乎阴阳之衰旺也。下多亡血，亡其阴也。悲哀伤气，伤其阳也。阴阳两亏，正气虚极，何能与邪气相争，惟听疟邪之往来，邪盛则盛，邪衰则衰，治法宜助正以祛邪，倘惟事攻邪，而不知补正，则正气愈虚，汗必大出，阴虚阳散，欲不亡得乎。

　　方用救正汤：人参（一两） 黄 （一两） 白术（二两） 炙甘草（一钱） 当归（五钱） 半夏（三钱）

　　水煎服。连服数剂疟止，十剂全愈。

　　夫疟邪之久居不散者，正藉痰气之弥满耳。补正气以消痰气，则正气自旺，痰气自消，此疟之更易痊也。此方全在用半夏之神，补非呆补，消非峻消矣。

　　此症用救哀汤亦效。

　　黄 （一两） 白术（二两） 人参（五钱） 茯苓（一两） 鳖甲 山茱萸 白芍（各五钱） 半夏（三钱）

　　水煎服。

　　人有一时病疟，自卯足寒，至酉分方热，至寅初乃休。一日一夜止苏一时，人以为风邪之入于营卫也，谁知是寒气之入于阳明乎。夫足阳明与冲脉，合宗筋而会于气街，行房之后，阳明与冲脉之气，皆夺其所用，其中空虚，寒邪相犯，即乘虚而入舍于二经之间，二经过胫会足跗上，因邪之相合，而二经之阳日亏，不能渗荣其经络，故 行而不能止也。治法补二经之虚，兼散其寒邪，则阳气自旺，寒邪难居，得汗可解。然而足跗道远，药力未易骤到，非多加药饵，何能取胜哉。

　　方用解寒汤：人参（五钱） 白术（一两） 附子（三分） 苍术（三钱） 川芎（二钱） 柴胡（五分）

　　水煎服。二剂汗出而愈。

　　此方用参、术以大补其气，佐之苍术、川芎、柴胡以发其汗，用附子以引至阳明、冲脉、宗筋、气街之所，自然气因补而无秘塞之忧，邪得散而无闭结之患矣。

　　此症用参术附半汤亦效。

　　人参（一两） 附子（二钱） 半夏（三钱） 白术（二两）

　　水煎服。二剂全愈，不必再服。

　　人有疟病发寅、申、巳、亥之时者，人以为痰疟也，然亦知为阴中之阳，与阳中之阴乎。夫同一疟病，何以分其阴阳哉。大约昼发者，为阴中之阳；夜发者，为阳中之阴也。故昼发者发于巳而退于申，巳阳而申阴也；夜发者发于亥而退于寅，亥阴而寅阳也。以此而辨别阴阳，断不少误。然则症既分阴阳，治法乌可合治之乎。吾以为未常不可合治也。虽阳病在于气虚，阴病在于血少，然而无痰、无食、终不成疟，消化痰食，宁有异哉。且痰食之不消而结成疟母，要不离乎肝气之郁结，以下克夫脾土也。疏肝以健土，则脾之气旺，而痰与食自化，是治肝以治疟，阴阳正不可异也。

　　方用疏肝两消汤：白芍（三钱） 白术（五钱） 陈皮（一钱） 半夏（一钱） 当归（三钱） 浓朴（一钱） 柴胡（二钱） 茯神（三钱） 白芥子（一钱）

　　气虚者加人参三钱，血虚者加熟地八钱，水煎服。八剂必发大汗而愈。

　　此方阴阳两治之法也，阴中引阳以出于阳分，而阴又不伤。阳中引阴以离于阴分，而阳又无损。两相引而阴阳之正气日盛，自然两相制而阴阳之邪气日消。况气虚加人参以助阳，血虚加熟地以滋阴，又阴阳之分治，何疟之不除哉。人见其治疟之神也，遂以此方能统阴阳而治疟也，谁知单消痰食，止疏其肝气之郁结乎。

　　此症用散母汤亦效。

　　人参 何首乌 半夏 鳖甲（各三钱） 白芍 白术（各五钱） 柴胡（一钱） 青皮 神曲（各二钱）

　　水煎服。

　　卷之八

　　虚损门（十三则）

　　人有多言伤气，咳嗽吐痰，久则气怯，肺中生热，短气嗜卧，不进饮食，骨脊拘急，疼痛发酸，梦遗精滑，潮热出汗，脚膝无力，人以为痨怯之症也，谁知其先伤于气乎。夫伤气者，伤肺也。肺伤则金弱不能生水，肾经无滋化之源，何能分余润以养脏腑乎。肺金生热，则清肃之令不行，膀胱之气不化，脾胃俱失其运化之权，土亏而金益弱，金弱而水益虚，水难养肝而木燥，水难灌心而火炎。木强则侮金，火胜则克肺，欲气之旺也得乎。气衰则不能摄精，精涸则不能收汗，汗出则不能生力，此骨脊之所以酸疼，饮食懈怠而嗜卧也。治法必须先补其肺，更宜兼补脾胃。盖肺气不能自生，补其脾胃，则土能生金。脾胃为肺金之母也方用益肺丹：人参（三钱） 白术（三钱） 当归（三钱） 麦冬（五钱） 北五味（三分） 柴胡（五分） 荆芥（五分） 山药（三钱） 芡实（三钱）

　　水煎服。四剂而脾胃之气开，又四剂而咳嗽之病止，又服四剂酸疼之疾解，又四剂潮热汗出之症痊，再服十剂，气旺而各恙俱愈。

　　或疑损其肺者益其气，未闻损其气者益其肺也。不知益肺实益气也；肺衰则气衰，肺旺则气旺，气衰乌可不补肺哉，若补肺何能舍脾胃而他补乎。

　　此症亦可用壮气汤治之。

　　人参（三钱） 麦冬（一两） 甘草（三分） 百合（一两） 贝母（三分）

　　水煎服。

　　人有失血之后，不知节劳慎色，以致内热烦渴，目中生花见火，耳内蛙聒蝉鸣，口舌糜烂，食不知味，鼻中干燥，呼吸不利，怠惰嗜卧，又不安贴，人以为痨瘵之渐也，谁知是伤血而成之乎。夫肝藏血，失血者乃肝不藏血也。然其由，非大怒以动其血，即大劳以损其血也。虽动与损不同，而补血、养血必宜合一。无如酒、色、财、气，无非动血之媒，耳、目、口、鼻，无非损血之窍。养血者既无其方，补血者又缺其药，此失血者，往往难痊，因循误治，不至于死亡不已也。倘一见失血，即用平肝、止血之药治之，何至于濒伤不救。但失血成损，苟徒补其血，则血不可以骤生，而耗血之脏腑损于内，烁血之情欲损于外，亦必死之道也。盖补血必须补气，而养血必宜益精，使阴阳两资于上下，而中焦肝脏之血已损者能增，未损者能固也。

　　方用缓中汤：白芍（一两） 当归（一两） 人参（一两） 甘草（一钱） 熟地（一两） 山茱萸（五钱） 麦冬（五钱） 三七根末（三钱） 荆芥（炒黑，一钱） 炒黑姜炭（五分）

　　水煎服。一剂睡卧安，二剂烦渴止，十剂病减半，二十剂又减半，三十剂全愈。

　　此方气、血、精同补之药也。然补气药少于补精血之药者，以失血之病，毕竟阴亏，吾重补其阴，而少补其阳，则阳能生阴，阳不至于大亢，阴能制阳，阴不至于太微，自然气行于血之中以生血，即血固于气之内以藏血也，宁尚有走失之患哉。况方中原有荆芥之引经，姜炭、三七根之止血，又用之无不咸宜者乎。

　　此症用八物汤亦佳。

　　白芍 山药（各五钱） 当归 熟地 麦冬（各一两） 甘草（五分） 丹皮 沙参（各三钱）

　　水煎服。

　　人有入房纵欲，不知葆涩，以致形体瘦削，面色痿黄，两足乏力，膝细腿摇，皮聚毛落，不能任劳，难起床席，盗汗淋漓，此损精而成痨症也。夫阴精足者其人寿，未有精虚而能长年者也。然而精足者，举世绝无其人，所以肾有补而无泻，其或病或不病，亦分之于能节与不能节耳。世人贪片刻之欢，至于死亡无论也。泄精未至于死亡，乌忍其病而不救，要不能舍填精而别求异术也。然而填精实难，泄精既多者，不特伤肾，必且伤脾，脾伤胃亦伤矣。胃为肾之关门，胃伤则关门必闭，虽有补精之药，安能直入于肾宫，是补肾必须补胃，胃与脾为表里，补胃而补脾在其中，故填精之药，断宜合三经同治耳。

　　方用开胃填精汤：人参（三钱） 白术（五钱） 熟地（一两） 麦冬（三钱） 山茱萸（三钱） 北五味（一钱） 巴戟天（一两） 茯苓（三钱） 肉豆蔻（一枚）

　　水煎服。连服十剂，精神生，饮食知味，胃气大开，再用十剂，可以起衰。再用十剂，前症顿愈。

　　此方虽非起死之方，实系填精妙药。填精而精足，精足人可不死，然则此方正起死之方也，人亦加意而用之乎。

　　此症用扶弱汤亦妙。

　　熟地（一两） 石斛 麦冬（各五钱） 北五味子（一钱） 巴戟天 菟丝子（各三钱） 山茱萸（五钱）

　　水煎服。

