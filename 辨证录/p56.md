<!-- { "loadSidebar": true } -->
　　人有行役劳苦，动作不休，以至筋缩不伸，卧床呻吟，不能举步，遍身疼痛，手臂酸麻，人以为痿症之渐也，谁知是损筋之故乎。夫筋属肝，肝旺则筋旺，肝衰则筋衰，损筋是损肝也，补肝其可缓乎。然肝之所以衰旺者，乃肾之故也。肾水生肝木，肾水足而肝气旺，肾水虚而肝气衰，故筋衰者必补其肝，而肝衰者必补其肾。虽然补其肾，肝受益矣。但肝又去生心，吾恐补肾以生肝，尚不暇养筋也。更须补其心气之不足，则肝不必去生心，肝木得肾之滋，枝叶条达，筋有不润者乎。

　　方用养筋汤：白芍（一两） 熟地（一两） 麦冬（一两） 炒枣仁（三钱） 巴戟天（三钱）

　　水煎服。二剂筋少舒，四剂筋大舒，十剂疼痛酸麻之症尽痊矣。

　　此方心肝肾三经同治之药也。凡三经之病均可用之，非独治伤筋不足之症，在人通用之耳。

　　此症用舒筋汤亦效。

　　白芍 熟地（各一两） 甘菊 丹皮 牛膝 秦艽（各二钱） 白术（五钱） 枸杞（二钱） 葳蕤（五钱水煎服。

　　人有久立腿酸，更立而行房，则两足必然无力，久则面黄体瘦，口臭肢热，盗汗骨蒸，人以为瘵病也，谁知起于伤骨乎。夫骨中藉髓以能坚，骨无髓则骨空矣，又何所恃而能立乎。然而伤骨亦能耗髓，况立而行房则骨与髓两伤矣，何能不病哉。且伤骨中之髓者，即伤肾中之精也，髓涸者，肾水先涸也。肾涸不能化髓，骨中所以空虚也。故欲补骨中之髓，必先补肾中之精。

　　方用充髓丹：熟地（二两） 山茱萸（一两） 金钗石斛（五钱） 地骨皮（三钱） 沙参（五钱） 牛膝（三钱） 五味子（一钱） 茯苓（三钱）

　　水煎服。

　　此方填补真阴，使肾水充足，精满髓充而骨健也。倘用冷药以损胃，或用热药以助阳，则熬干津液，燥以益燥，必成为痨瘵而不可救矣。

　　此症用龟鹿饮亦效。

　　熟地（二两） 山茱萸（一两） 金钗石斛 牛膝 虎骨 龟膏 杜仲（各三钱） 山药 鹿角胶菟丝子 白术（各五钱）

　　水煎服。

　　人有过于欢娱，大笑不止，遂至唾干津燥，口舌生疮，渴欲思饮，久则形容枯槁，心头出汗，人以为阴虚火动也，谁知是阳旺火炎哉。夫心属阳火，肾属阴水，阴水遇阳火而烁干，阳火必得阴水而灌溉。是心火非肾水相交，不能止其炎上之性，惟是心中无液则心必燥矣。何心头偏能出汗耶。不知喜主心，而喜极反至伤心。盖喜极则心气大开，液不上行于唇口，尽越于心头之皮肉矣。故肾中之津到于心即化为汗，何能上济于廉泉之穴，以相润于口舌之闲乎。明是心气之伤，截流而断塞也。然则治法不必补肾水之源，仍补其心气之乏，而廉泉之穴自通矣。

　　方用通泉饮：炒枣仁（一两） 麦冬（一两） 天门冬（三钱） 北五味（一钱） 人参（三钱） 丹参（三钱） 远志（一钱）

　　当归（五钱） 甘草（一钱） 柏子仁（三钱）

　　水煎服。一剂口润，再剂心头之汗止，三剂诸症全愈。

　　此方补心气之伤，又是生津、生液之药，何必补肾以通源哉。

　　此症用玄参莲枣饮亦佳。

　　玄参（三两） 丹皮 炒枣仁（各一两） 丹参（五钱） 柏子仁 莲子心（各三钱）

　　水煎服。

　　人有用心太过，思虑终宵，以至精神恍惚，语言倦怠，忽忽若有所失，腰脚沉重，肢体困惫，人心为怯症之成也，谁知是劳心以至伤神乎。夫心藏神，神之久安于心者，因心血之旺也。思虑无穷，劳其心矣。心劳则血必渐耗，而神无以养，恍恍惚惚，有无定之形。且神宜静不宜动，神动则心更动，心动而血益亏，血亏而神愈动，虽有肾水之资，而血不能滋，虽有肝木之养，而液不能入，寡弱之君，无以自立，虽有良辅而四体不能强健，此腰脚肢体所以沉重而困惫也。治法必急救其心，而救心必以安神为主。

　　方用定神汤：人参（一两） 茯苓（五钱） 白术（五钱） 丹参（五钱） 远志（一钱） 生枣仁（五钱） 丹砂末（一钱） 柏子仁（一钱） 巴戟天（三钱） 黄 （一两） 当归（五钱） 山药（三钱） 甘草（一钱） 白芥子（二钱）

　　水煎服。一剂心安，二剂神定，十剂而身健矣。

　　此方心、脾、胃、肺、肝同治之药也。盖心为孤主，非得心包戴护则神恐有下堂之走。

　　今得脾、胃、肺、肝之同治，则扶助有力，心血易生，心神自旺矣。此症用龙齿安神丹亦人参 麦冬（各一两） 黄连（二钱） 柏子仁（三钱） 龙齿（火 ，醋 ，为末，一钱） 炒枣仁（三钱） 甘草（五分） 北五味子（一钱）

　　水煎服。

　　人有终日劳心，经营思虑，以致心火沸腾，先则夜梦不安，久则惊悸健忘，形神憔悴，血不华色，人以为心气之弱也，谁知是心血之亏乎。夫心宜静而不宜动，静则火不自炎，肾水自然来济，若动则心肾两不相交矣。盖肾水非火不生，然而肾得温火而水易生，肾得烈火而水易竭。心过劳而火动，正烈火而非温火也。肾畏避之不暇，敢来上升，以受火之威逼乎。水不上升，心愈干燥，必且自焚，虚损之症成矣。夫五脏之损，损至心而亡。今损不由五脏，心先自损，宜为不治之症。然而心宫宁静，原取给于各脏腑也，各脏未损，正有生机，补各脏之气，自然虚者不虚，损者不损也。治法专补其脾、肾、肺、肝之气。

　　方用卫主生气汤：人参（三钱） 白术（五钱） 麦冬（五钱） 北五味（五分） 白芍（一两） 白芥子（二钱） 炒枣仁（三钱）

　　玄参（一两）

　　水煎服。二剂心血生，心气亦旺矣。

　　此方五脏兼补之药也。然而兼补五脏，又是独补心宫，所以为奇。倘止补心而不补余脏，或单补一、二脏，而不五脏之兼补，反有偏胜之忧，非善补心伤虚损之法也。

　　此症用益心丹亦可治。

　　人参 当归（各五钱） 麦冬 炒枣仁（各一两） 天花粉 北五味 远志 神曲 丹砂（各一两）

　　菖蒲（五分） 菟丝子（三钱）

　　水煎服。

　　人有过于好色，入房屡战，以博欢趣，则鼓勇而斗，不易泄精，渐则阳事不刚，易于走泄，于是骨软筋麻，饮食减少，畏寒之症生，人以为气虚之故，谁知是肾中之水火两损乎。

　　夫肾中相火藏于命门之中，乃水中之火也，肾中水火，不可两离。频于泄精者，似乎损水而不损火，殊不知火在水中，水去而火亦去也。凡人火动之极，而水泄之，水泄之极，而火无水养，则火更易动而易泄，水火两伤，欲肾之不损得乎。治法必须大补肾中之水，不可补夫肾中之火。盖水虽生于火，而水涸之时，骤补夫火，则水不能制，而火且炎上，亦足以害之也。惟大补夫水，使水足以制火，而火亦自生。方用六味汤大剂煎饮，服至两月，然后加入附子、肉桂，以培补命门之真火，则水火有既济之妙，庶几两受补阴、补阳之益也。世人认八味丸为补阳之药，然仍于水中补火，是补阳而兼补阴之药也。所以补火无亢炎之祸，补水无寒冷之虞耳。

　　此症用菟丝地萸汤亦神。

　　熟地（一两） 山茱萸（五钱） 菟丝子（一两） 巴戟天（五钱）

　　水煎服。

　　人有易于动怒，虽细微饮食，琐碎居处，家人父子之间，无不以盛气加之，往往两胁满闷，其气不平，遂致头疼面热，胸膈胀痛。人以为肝气之盛，谁知是肝血之损乎。夫肝性最急，得血以养，惟肝中无血，则肝气抑郁而不舒，遂易动怒矣。盖肝气最不能藏而喜泄，肝气藏则肝血必然外越，肝血藏则肝气必然外疏，肝气泄则肝血必然内生，肝血泄则肝气必然内郁，是二者原相反而相成者也。今易于动怒者，是肝血欲藏而不能藏，肝气欲泄而不能泄矣。

　　治法补肝血以使之藏，平肝气以使之泄而已。

　　方用逍遥散加味治之。

　　白芍（一两） 白术（五钱） 陈皮（五分） 甘草（五分） 茯苓 当归（各五钱） 柴胡（一钱） 炒栀子（三钱） 半夏（一钱） 荆芥（炒黑，三钱）

　　水煎服。连服十剂，血藏于肝中，气摅于肝外，两得其宜也。

　　盖此方原善疏肝经之郁气，郁解而气自和。况清其火，血有宁静之气，引其经，血有返还之思。重用白芍、当归以生其新血，轻用柴胡、半夏以解其逆气，所以两收其功也。

　　此症用加减生熟二地汤亦妙。

　　生地 熟地（各一两） 白芍 麦冬（各五钱） 山萸（三钱） 北五味（一钱） 炒栀子（二钱） 甘草（一钱）

　　水煎服。

　　人有不食则腹中若饥，食则若饱闷，吞酸溏泻，日以为常，遂至面色痿黄，吐痰不已，人以为胃气之伤也，谁知是脾气之损乎。夫脾为胃土代行其传化者也。胃之气全藉脾气之运动，胃乃得化其精微，不特脾受益，而各脏腑之气，无不受其益也。今脾气受伤，不能为胃以代行其传化，不特胃之气无以生，而脾不得胃气之化，则脾亦受损而不受益，势必至脾胃两损，何能分其津液，以灌注夫各脏腑之气耶，治法必大健其胃，兼补夫脾。盖胃与脾为表里，两者宜合不宜离者也。

　　方用益脾汤：人参（一钱） 山药（五钱） 芡实（三钱） 巴戟天（三钱） 砂仁（一粒） 半夏（三分） 茯苓（二钱） 扁豆（一钱） 神曲（一钱） 肉果（一枚） 白术（三钱）

　　水煎服。服三月胃气开，再服三月脾气壮，但见有益不知有损矣。此方开胃之药多于补脾，以脾损由于胃虚，故补胃而自益其脾也。

　　此症用果腹饮亦效。

　　白术（一两） 甘草（一钱） 破故纸（一钱） 砂仁（一粒） 茯苓（三钱） 芡实（五钱）

　　水煎服。

　　人有终朝咳嗽，吐痰微喘，少若行动则短气不足以息，人以为心火之刑肺，谁知是肺气之自损乎。夫肺主气，五脏七腑，虽各自有气，皆仰藉肺中清肃之气，以分布之也。今肺金自损，自卫不足，何能分给于各脏腑乎。且肾水非肺金之气不生，肺既自顾不暇，不来生肾，肾无肺气而水涸，肺又分其气以救子而不足，自然子病而母之气亦尽矣。治法宜大补肺气，兼补肾水。方用六味汤加麦冬、五味子，大剂与之。久服肾旺而肺亦旺也。夫六味汤补肾之药，即加五味、麦冬之补肺，而入于六味丸汤中仍是补肾者也。补肾以治肺，此胜于治肺者也。肾旺而肺不必顾子，况又有麦冬、五味之滋，肺受益正无尽也，何损之不愈哉。

　　此症用延息汤亦佳。

