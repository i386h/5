<!-- { "loadSidebar": true } -->
　　遇饥即用，无论数次。其妇闻之如法喜吞，头一日即服五大碗。约五月，每日如此，脾气渐服渐愈，竟得不死。问其前后所服几何?约百斤也。后见余称谢。因备志之，以助行医方法之穷。二味既能健脾，尤能补肾，肾脾兼治，所以奏功。况万年青杀虫于无形，入之于二味之中，虫亦不知其何以消灭于无踪也。此方不特单治脾痨，但不可责其近功耳。若加入人参二两以助胃气，则胃气更健，脾气尤易援耳。

　　此症用援怯汤亦妙。

　　白术 山药（各一两） 茯苓（三钱） 人参（三钱） 芡实（五钱） 白薇（一钱） 鳗鱼骨末（五分） 肉桂（三分）

　　水煎调服。

　　人有阴虚火动，每夜发热如火，至五更身凉，时而有汗，时而无汗，觉骨髓中内炎，饮食渐少，吐痰如白沫，人以为骨蒸之痨瘵也，谁知是肾水不能制火乎。夫肾中水火，必须两平，火之有余，水之不足也。水不足，火始有余。骨蒸之病，正坐于火旺水亏耳。治法不必泻肾中之火，但补其肾中之水，则水足济火，肾既不热，骨髓之内外何能热乎。

　　方用凉髓丹：地骨皮（一两） 丹皮（一两） 麦冬（五钱） 金钗石斛（三钱） 牛膝（二钱） 茯苓（二钱）

　　水煎服。连服四剂而内热轻，再服四剂内热尽除，服一月而前症尽愈。

　　此方用地骨、丹皮，不特补肾中之水，且取其能凉骨中之髓，与消骨外之血也。夫骨中髓热，必耗其骨外之血，骨外血热，必烁其骨中之髓。故兼用二味，则髓与血两治，无太热之虞，肾中宁独热哉。况石斛、牛膝，无非补肾阴之味。阴旺则阳平，水胜则火退，骨蒸不蒸，而痨瘵何能成哉。

　　此症用纯阴汤亦佳。

　　玄参 麦冬 丹皮 地骨皮 熟地（各三钱）

　　水煎服。

　　人有气虚，气息短促不足以息，与劳役形体气急促者迥殊，懒于语言，饮食无味，身体困倦，人以为气痨也，谁知是阳虚下陷，由于内伤其元气乎。夫元气藏于关元之中，上通肺而下通肾。元气不伤，则肾中真阳自升于肺而肺气始旺，行其清肃之令，分布于五脏七腑之间。若元气一伤，不特真阳不能上升，且下陷于至阴之中以生热矣。此热乃虚热，非实热也。实热可泻，虚热宜补，故必用甘温之药以退其虚热。然而单用甘温以退其热，不用升提之味以挈其下陷之阳，则阳沉于阴，而气不能举，虽补气亦无益也。即升提其气矣。不用补气之味，则升提力弱，终难轻举其气也。

　　方用补中益气汤：人参（五钱） 白术（五钱） 炙黄 （三钱） 当归（三钱） 陈皮（五分） 甘草（五分） 升麻（二分） 柴胡（三分） 加贝母（一钱）

　　水煎服。一剂气升，二剂气旺，十剂生力，胃气大开，前病顿失。

　　补中益气汤乃李东垣一生学问全注于此方，妙在用柴胡、升麻于参、术、 、归之内，一从左旋而升心、肝、肾之气，一从右旋而升肺、脾、胃、命门之气，非仅升举上、中二焦之气也。

　　此症用提陷汤亦效。

　　黄 麦冬（各五钱） 白术 人参（各二钱） 甘草（三分） 桔梗（一钱） 神曲（五分）

　　水煎服。

　　人有血虚者，面无色泽，肌肉焦枯，大肠干燥，心多怔忡，健忘不寐，饮食少思，羸瘠不堪，夜热无汗，人以为血痨也，谁知是肝燥而生火乎。夫肝中火盛，往往自焚，终由于肾水之不能生木，非失血吐于外，即耗血燥于内耳。肝既自燥，火生木中，正可火生木外，似乎心火得肝木之火而旺矣。无如木中有水，则肝可生心，木中有火，则肝能焚心。故火在心中可取给于肝，而火在肝中则自顾之不暇耳。然则治法必先治肾，而治肾必先补水也。

　　方用：玄参（一两） 丹皮（五钱） 沙参（五钱） 白芍（一两） 当归（五钱） 甘菊花（三钱） 茯苓（三钱） 麦冬（五钱）

　　水煎服。十剂夜热除，二十剂燥症解，三十剂各病均愈。

　　此方名为滋肝饮，实补肾以滋肝也。肝得肾水之滋，则肝木之火不发，何致自焚而成痨哉。

　　此症用加减四物汤：白芍 当归 生地（各五钱） 熟地（一两） 丹皮（三钱）

　　水煎服。

　　人有过于贪饕燔熬烹炙之物，馨香甘肥之品，尽情恣食，以至食不能化，胸中饱闷，久则结成痞满，似块非块，似瘕非瘕，见食则憎，每饭不饱，面色黄瘦，肢体日削，人以为因食成痨，谁知是脾衰而不能化乎。夫食未至而思餐者，胃气之强也。食已下而难受者，脾气之弱也。过于贪饕，正胃气之强耳。人恃胃气，不论精粗、生冷，尽皆食之，未免损伤胃气。胃与脾为表里，未有胃伤而脾不伤者。然人有肾气旺者，虽胃伤而脾不能伤，以肾中之火能生脾气。故脾气不足，往往补其肾火而愈。今食不能消，至于见食则憎，是脾伤而胃亦伤，单补肾中之火，恐仅能生脾土，而不能生胃土耳。盖脾土非肾火不生，而胃火非心包之火不能长也。治法必须补心包以生胃土，补命门以生脾土也。

　　方用助火生土汤：人参（三钱） 白术（五钱） 黄 （五钱） 茯苓（三钱） 甘草（一钱） 肉桂（一钱） 巴戟天（五钱） 菖蒲（五分） 山楂（十粒） 神曲（五分） 远志（八分）

　　水煎服。二剂脾气健，又二剂胃气开，十剂脾胃之气大旺矣，又十剂全愈。

　　此方上补心包，下补命门，中补脾胃，火生而土健，土健而食消，不易之理也。世人不知补火之道，更不知补火而有心包、命门之异，所以日健脾而脾不健，日开胃而胃不开，必成痨而始止也，岂不可叹息哉。

　　此症用温化汤亦佳。

　　人参 茯苓 巴戟天 鳖甲（各三钱） 白术 黄 （各一两） 肉桂 神曲（各一钱） 枳壳（五分）

　　白豆蔻（一粒） 山楂（十粒）

　　水煎服。

　　人有遭遇坎坷，或功名蹭蹬，或柴米忧愁，以致郁结，胸怀两胁胀闷，饮食日减，颜色沮丧，渐渐肢瘦形凋，畏寒畏热，人以为因愁而成瘵也，谁知是肝气不宣，木克脾胃乎。夫肝木最喜飞扬，一遇寒风、遇忧愁，皆郁而不伸也。然而肝气不肯自安于不伸，于不伸之中而求其伸，于是上不得展舒以生心，下不得不刑克而伤脾矣。脾土既伤，胃气亦弱，胃气既弱，而饮食自少，何能分润于脏腑哉。人见其悠悠忽忽，不饮不食，疑是虫之作祟，乃用消虫逐秽之药，肝气不开，脾胃反损，愈加困顿，变成痨疾而死者比比也。治法亦仍开其郁结而已矣。

　　方用顺适汤：白芍（一两） 白术（三钱） 人参（五分） 白芥子（一钱） 当归（二钱） 郁金（一钱） 陈皮（三分） 甘草（五分） 茯苓（三钱） 香附（一钱） 川芎（八分）

　　水煎服。二剂脾胃开，四剂寒热除，十剂郁结之症尽散矣，二十剂全愈。

　　此方专入肝经，又能入脾、入胃，舒木气之滞，宣土气之沉，所以能奏功之神也。若欲杀虫祛祟，此症本无虫与祟也。甚矣，郁痨之易治，无如人之不知治郁何哉。

　　此症用适志汤亦效。

　　白芍 茯苓（各五钱） 甘草 枳壳 半夏（各五分） 砂仁（一粒） 神曲 香附 人参（各二钱）

　　苏子（一钱）

　　水煎服。

　　世有尼僧、寡妇、失嫁之女、丈夫久出不归之妻外家，相思郁结，欲男子而不可得，内火暗动，烁干阴火，肝血既燥，必致血枯经断，朝热夜热，盗汗鬼交，日复一日，年复一年，饮食懈怠，肢体困倦，肌肤甲错，面目暗黑，人以为瘀血之痨也，谁知是干血之瘵乎。凡妇女欲火一动，多不可解。欲火者雷火也，雷火一动而天地变、阴阳乖，水随火而沸腾，火得水而炎上，有不烧干者乎。妇女之欲火乃起于肝，肝火者木中之火也。雷火喜劈木者，以火从木中出也。夫肝火宜藏，以肝藏血也，肝火动则血不能藏矣。火动则血泄，况火不动则已，动则不能遽止，故火屡动而血屡泄，动之不已，则泄之不已，血安得不干乎。治法似宜泄木中之火矣，然而火止可暂泻以止炎，不可频泻以损木。

　　方用消愁汤：白芍（一两） 当归（一两） 葳蕤（一两） 玄参 柴胡（各一钱五分） 丹皮（三钱） 地骨皮（五钱） 白芥子（一钱） 熟地（一两）

　　水煎服。连服数剂，肝气不燥。再服数剂，肝火可平。更服十剂，血枯者不枯，诸症可渐愈也。

　　此方补肝木而兼补肾水，水旺而木得其养，木平而火息其机，不必治痨而痨自退。补肝、补肾之中而仍有开郁、达郁之药也。彼徒补肝血、徒泻肝火者，尚隔一层耳。

　　此症用散思汤亦佳。

　　生地（一两） 白芍 丹皮（各五钱） 白术（一两） 地骨（三钱） 柴胡（一钱） 当归（五钱） 陈皮（五分） 炒栀子（二钱） 荆芥（一钱）

　　水煎服。

　　人有湿热积于脾胃，又加生冷之物存而不化，久则变成寸白之虫，或结成蛔虫之类，以致腹痛肚疼，面黄肌瘦，盗汗淋漓，气怯身弱，此是虫积而不散也。夫虫生，虽因于湿热之化，而湿热之积，实因于脾胃之虚。土坚之处，虫不能生，土松则水入，水入则湿留，湿积则热，热则虫生矣。然则治法不必用杀虫之药，但健脾胃之土，则虫宜皆去。然虫居土之中，既已成穴，则子孙繁庶可知。但单健其脾胃之土，土气熏蒸，虫未必不死。吾恐不能尽死也，故健其脾胃，仍须佐以杀虫之味，则拔本塞源，亦斩草除根之道也。

　　方用灭虫汤：白术（一两） 槟榔（二钱） 使君子（二十个） 人参（三钱） 楝树根（三钱） 陈皮（五分） 神曲（三钱）

　　炙甘草（二钱） 黄连（三分） 百部（一钱）

　　水煎服。一剂虫下，二剂虫大下，三剂虫尽灭矣，不必四剂也。

　　此方杀脾胃中湿热之虫，非杀脾胃中血肉之虫也。血肉之虫，每有灵机，湿热之虫原无知识。小治尚可建功，况以治痨虫之法以治之乎。毋怪元气既回，而杀虫又捷也。

　　此症用鳗羹饮亦效。

　　鳗鱼一斤，煮汤四碗。另用：山药 白术（各一两） 茯神 神曲（各三钱） 百部（二钱） 肉桂（一钱） 汤二碗，煎一碗服，渣再用汤二碗，煎一碗。服二剂全愈。

