<!-- { "loadSidebar": true } -->
　　人有好 曲 致成酒积，脾气损伤，五更作泻，久则淹淹忽忽，饮食少思，时多呕吐，盗汗淋漓，人以为酒痨之病，谁知是脾肾两亏乎。夫酒从胃入，似宜伤胃，不知酒虽入于胃，而受之者脾也。脾所恶者湿，而酒性正湿，是脾之所恶也。乃移而之肾，肾虽水脏，藏精而不藏湿。酒气熏蒸，肾受酒气之毒，仍传于脾，而脾又不能受，遂传大肠而出，大肠又恶酒气之湿，不肯久留而遄发矣。饮酒既多，下泻必甚，下多亡阴，人安得不病乎。人之贪酒而不啻肺腑之亲，日饮如故，有加无已，不至腐肠烂胃而不止。然则治法必须先戒酒，而后以化酒之药以解酒毒，仍以健脾、益肾之品以救其火土之衰，则酒痨之病，庶几其可瘳乎方用消酒散：白术（一两） 山茱萸（一两） 葛花（二钱） 薏仁（一两） 肉桂（三分） 茯苓（三钱）

　　水煎服。十剂泻轻，又十剂泻止，又十剂而酒积除，又十剂全愈。

　　此方脾肾两补，分解酒湿，而消其毒也。惟是酒性大热，今不特不解其热，并且用肉桂以助其热者，以湿之不行，由于命门之火衰也。真火衰而邪火自盛，真火盛而邪火自衰，则邪水自流矣。

　　此症用解 汤亦可治之。

　　白术（二两） 茯苓（五钱） 肉果（二枚） 柞木枝（五钱）

　　水煎服。十剂愈。

　　小儿多餐水果，恣食肥甘，以致成疳，身体黄瘦，毛竖肤焦，形如猿猴，状如刺 ，食土食炭，人以为儿痨也，谁知是脾胃虚寒之病乎。小儿纯阳，本不宜虚寒也。然而先天无亏，而后天每不能无损。盖先天属肾，后天属脾胃也。小儿餐水果，食肥甘，正坐于伤脾胃耳。

　　脾胃一伤，五脏之气不能行，六腑之气不能运。小儿性格不常，何知樽节，水果仍餐，肥甘仍食，欲不成痨，何可得乎。治法补其脾胃之气，调其饮食之伤，原可随手奏效，宁至儿痨之病哉。无如世医以胆草、芦荟、胡黄连之类以泻其火，以半夏、枳壳、槟榔、浓朴之类以降其痰，以麦芽、山楂、大黄之类以逐其食，以栀子、楝根、乌梅以杀其虫，以至儿不胜任，反消损其真元之气，无异下之石也。

　　方用六君子汤加减救之。

　　人参（二钱） 白术（三钱） 茯苓（三钱） 甘草（三分） 附子（一分） 黄 （三钱） 神曲（五分）

　　水煎服。

　　一剂而儿之神气转，再剂而儿之神气生，连服十剂无不全愈，正不必多剂也。

　　此方原是补气之剂。补气者，补脾胃之气也。小儿之病，原伤于脾胃也。先天实未常伤，脾胃之气一转，是后天无损，先天何不接续哉。此痨病之所以易愈耳。

　　此症用神人散亦甚效。

　　人参（二钱） 白术（三钱） 甘草（五分） 肉桂（三分） 白豆蔻（一枚） 神曲（五分） 半夏（三分） 山楂水煎服。

　　人有感染尸虫，遂至酿成痨病，其症与所感之病患无异，世为传尸痨者，男子自肾传心，由心而肺，由肺而肝，由肝而脾。女子自心传肺，由肺而肝，由肝而脾，由脾而肾，五脏复传六腑而死矣。此古人之言也，而孰知不然。传尸痨症，感病患之虫，视虫所入之脏，即于是脏见病，无不传于脾而死，不必五脏之皆传也。彼五脏之皆传者，乃自伤于肾，由肾而传心，心而肺，肺而肝，肝而次于脾耳。以自传而为传尸之病，则误之甚矣。所以治传尸之病，不必同于治自传之症也。虽然传尸之虫，虽不择脏而入，治法必须补胃肾为主，而佐之杀虫之味，盖胃气不败而津液能生，肾气不涸，而火气能伏。且胃为肾之关门，胃土能消，而肾水始足。传尸之病，未有肾水不竭者也。此肾与胃之二经，必宜兼补耳。

　　方用移尸灭怪汤：人参（一两） 山茱萸（一两） 当归（三钱） 乳香末（一钱） 虻虫（十四个） 水蛭（火 死，十四条）

　　二蚕沙末（三钱）

　　各为末，蜜为丸，每日服百丸，此药服完，而传尸之虫灭迹矣。

　　古人传祛逐痨虫之药，多至损伤胃肾，所以未能取效。今用人参以开胃，用山茱萸以滋肾，且山茱萸又是杀虫之味，同虻虫、水蛭以虫攻虫，则易于取胜。尤恐有形之物，不能深入于尸虫之内，加当归以动之，乳香以开之，引其直入而杀之也。复虑虫蚀补剂以散药味，更加二蚕沙者，乃虫之粪也，虫遇虫之类，则弃而不食，而人参、归、萸得行其功，力助诸药以奏效也。

　　此症用逐尸饮亦神。

　　人参（三分） 白术（二钱） 山茱萸（五钱） 鳗鱼骨烧灰，（一钱）

　　水煎服。

　　人有传染鬼 者，阖家上下、大小无不生尸虫之病，是重于传尸也。盖传尸止病于一人，一人死而一人又病，非若鬼疰之重也。此等之病，虽是冤鬼相缠，然初起之时，未常非尸虫引之也。夫尸虫作祟，已能杀人，况又有鬼邪相辅，变动不一，其为害也更甚。其症使人梦遗鬼交，泄精淋沥，沉沉默默，不知所苦，而无处不恶，经年累月渐就困顿，以至于死，一家传染，多至灭门绝户，实可伤也。葛稚川曾传獭肝散以救人，然止可救传染之初起，不可救传染之已深。余逢异人传方，名为三清丸：苍术（半斤） 炒人参（三两） 山茱萸（一斤） 白薇（三两） 虫（三两） 阿胶（三两） 白芍（十两）

　　鳖甲（十两） 鳗鱼骨（三两） 白术（一斤） 柏子仁（不去油，四两） 地骨皮（十两） 沙参（五两） 肉桂（一两） 地栗粉（一斤） 神曲（三两） 贝母（二两）

　　各为细末，蜜为丸，每日早晚各服三钱。服一月而鬼气散，服二月而尸虫死矣。一家尽服之，断不致有绝门灭户之祸也。

　　此方补阳气以制阴，则鬼不敢近，灭尸气以杀虫，则祟不敢藏，有攻之益，无攻之损，起白骨而予以生全，救阖家而令其寿考，功实伟焉。

　　此症用散疰饮亦佳。

　　鳖甲炒为末（五钱） 狐心末（一钱） 人参（二钱） 甘草（三分） 神曲（二钱） 白术（五钱） 山茱萸（五钱） 白芍（五钱）

　　水煎服。一月即愈不再传。

　　人有花前月下两相盟誓，或阻于势而不能合，或尽于缘而不能逢，遂思结于心中，魂驰于梦寐，渐而茶饭懒吞，语言无绪，悠悠忽忽，终日思眠，面色憔悴，精神沮丧，因而畏寒畏热，骨中似疼非疼，腹内如馁非馁，人以为痨病之已成也，谁知是相思之恶症乎。夫相思之症，原不必治，遇情人而郁开矣。然而情人何易急得，医道岂竟无他治哉。大约相思之病，先伤于心，后伤于肝，久则伤于脾胃，欲治相思之症，宜统心、肝、脾、胃四经治之，治此四经，多有得生者。未可信古人之言，以相思之症为不可治之病也。夫伤心之病，本不可治，如何相思之伤心，犹为可救，盖思其人而不得，必动肝火，火动生心，其实一线之延，正藉此肝木之火以生心也。用平肝解郁之品，佐之补心安神之味，益之开胃健脾之药，则肝气一舒，心火自发，不必去生脾胃之土，而相思病可逐渐而衰也。倘更加人事之挽回，何病之不可愈哉。

　　方用遂情汤：香附（三分） 白芍（一两） 荆芥（五分） 麦冬（三钱） 茯神（三钱） 白术（三钱） 生枣仁（三钱） 人参（五分） 神曲（三分） 甘草（一分） 柴胡（五分） 白芥子（五分）

　　水煎服。十剂肝气开，又十剂心气开，又十剂脾胃之气大开矣。

　　此方补多于散，贵在调和，不贵在争战也。倘作痨瘵治之，反无生机矣。

　　此症用郁莲散亦甚佳。

　　白芍（一两） 柴胡（八分） 香附（五分） 郁金（一钱） 生枣仁（一钱） 茯神（二钱） 巴戟（二钱） 莲子水煎服。

　　卷之八

　　梦遗门（七则）

　　人有用心过度，心动不宁，以致梦遗者，其症口渴舌干，面红颧赤，眼闭即遗，一夜有遗数次者，疲倦困顿，人以为肾虚之过也，谁知是心虚之故乎。夫心喜宁静，不喜过劳，过劳则心动，心动则火起而上炎，火上炎则水火相隔，心之气不能下交于肾，肾之关门大开矣。盖肾之气必得心气相通，而始能藏精而不泄。今心不能摄肾，则精焉得而不走乎。虽然心未常不恶肾之不藏也，无如心欲摄肾，而力不能也。然则治法何必治肾，补心中之虚，而梦遗自止矣。

　　方用静心汤：人参（三钱） 白术（五钱） 茯神（五钱） 炒枣仁 山药（各一两） 芡实（一两） 甘草（五分） 当归（三钱） 北五味（十粒） 麦冬（五钱）

　　水煎服。二剂遗止，十剂永不再遗也。

　　此方大补心气之虚，全不去泻心之火。盖火之动，由于心之过劳，是火乃虚火，非心之实火也。实火可泻，虚火宜补。世人以实火泻之，此梦遗之所以不能止也。

　　此症用断遗神丹亦效。

　　人参（一两） 山药（五钱） 芡实（五钱） 麦冬（五钱） 北五味（一钱）

　　水煎服。

　　人有朝朝纵欲，渔色不厌，遂至梦遗不能止。其症腰足痿弱，骨内酸疼，夜热自汗，终宵不干，人以为肾火之作祟也，谁知是肾水涸竭乎。夫肾中水火两得其平，久战尚不肯泄，梦中之遗，实水火之不得平耳。火衰而水旺者亦能遗，火盛而水衰者亦能遗也。二者相较，火衰而遗者轻，火盛而遗者重。轻者略补火而即痊，重者非大补水而不能愈。盖火易接续，而水难滋益也。治法不必泻火，补肾水以制火可耳。

　　方用旺水汤：熟地（一两） 沙参（五钱） 北五味（一钱） 山药（一两） 芡实（一两） 茯苓（五钱） 地骨皮（三钱）

　　水煎服。连服四剂不遗矣。

　　此方纯是补精，绝不入涩精之药，以梦遗愈涩而愈遗也。补其精则水足以制火之动，火不动精能自止，何必涩之。今不特不涩，且用通利之药者，以梦遗之人精窍大开，由于尿窍之闭也，火闭其尿窍，则水走其精窍矣，通其尿窍，正所以闭其精窍也。倘用涩药，精窍未必闭，而尿窍反闭矣，何日是止精之时哉。

　　此症用熟地添精丹亦佳。

　　熟地（二两） 麦冬 山药 芡实（各一两） 北五味（一钱）

　　水煎服。

