<!-- { "loadSidebar": true } -->
　　冬月伤寒，身热四日，畏寒不已，人以为太阴转少阴矣，谁知仍是太阴也。夫太阴脾土也，少阴肾水也，似不相同，然而脾土乃湿土也，土中带湿，则土中原有水象，故脾寒即土寒，而土寒即水寒也。所以不必邪传入肾，而早有畏寒之症矣。

　　治法不必治肾，专治脾而寒症自消。方用理中汤加减治之。

　　白术（一两） 人参（三钱） 茯苓（三钱） 肉桂（一钱） 附子（一钱） 水煎服。一剂而恶寒自解，而身热亦解矣。

　　夫方中用桂、附似乎仍治少阴之肾，然而以参、术为君，仍是治脾而非治肾也。

　　虽然脾、肾原可同治，参、术虽治脾而亦能入肾；况得桂、附则无经不达，安在独留于脾乎。然则治脾而仍是治肾，此方之所以神耳。

　　此症用加味桂附汤亦效。

　　白术（一两） 肉桂 干姜（各一钱） 附子 甘草（各五分） 水煎服。

　　冬月伤寒，身热五日，人即发厥，人以为寒邪已入厥阴也，谁知是肾水干燥，不能润肝之故乎。夫发厥本是厥阴之症，邪未入厥阴，何以先为发厥？盖肝血燥极，必取给于肾水，而肾水又枯，肝来顾母而肾受风邪，子见母之 ，自然有不共戴天之恨，故不必邪入厥阴，而先为发厥，母病而子亦病也。治法无庸治肝，但治肾而厥症自定，母安而子亦安也。方用子母两快汤：熟地（五钱） 麦冬（五钱） 当归（二钱） 山茱萸（三钱） 茯苓（二钱） 芡实（二钱）

　　山药（二钱） 玄参（五钱） 水煎服。一剂而厥定，再剂而身热亦愈也。

　　此方纯用补肾之味，惟当归滋肝之血也。治肾而治肝在其中，何必再用白芍以平肝气耶。且此症又不可用白芍也，以白芍虽平肝气，可以定热厥于须臾，然而白芍定厥未免过于酸收。与补水之药同用于无邪之日，易于生精；与补水之药同用于有邪之顷，亦易于遏火。不若单用补肾之味，使水足以制火，而又无火留之害，为更胜也。故子母两快汤所以不用芍药，而单用当归者，以当归之性动，不比芍药之酸收耳。且当归善助熟地、山萸以生水，生水以滋肝，即补肾以制肝也。

　　冬月伤寒，身热六日，而汗不解，仍有太阳之症，人以为邪返于太阳也，谁知是邪欲返于太阳而不能返乎。夫邪既不能返于太阳，当无太阳之症矣，治法宜不治太阳也；然而不治太阳，而邪转有变迁之祸。盖邪既不能复返于太阳，窥太阳之门而欲入者，亦势之所必至也。用太阳之药，引邪而归于太阳，而太阳曾已传过，邪走原路而邪反易散矣。方用桂枝汤，少以散之，一剂而邪尽化也。倘多用桂枝汤则焦头烂额，曷胜其祛除乎。此又用药之机权也。

　　此症用解邪汤亦佳。

　　桂枝（三分） 茯苓（五钱） 当归（三钱） 生地（五钱） 白术（三钱） 陈皮（三分）

　　甘草（一钱） 麦冬（五钱） 水煎服。

　　冬月伤寒，至七日而热犹未解，谵语不休，人以为证复传阳明也，谁知是邪欲走阳明而阳明不受乎。天阳明已经前邪，见邪则拒，似乎邪之难入矣。然而切肤之痛，前已备经，故一见邪再入太阳，惟恐邪之重入阳明也。所以震邻之恐先即呼号而谵语生，非从前邪实而作谵语者可比。治法不必专治阳明，以截阳明之路，惟散太阳之邪，而邪已尽散，断不复入阳明也。方用桂枝汤。一剂而谵语自止，又何必用石膏汤以重伤胃气哉。

　　此症用和营汤亦神。

　　麻黄（三分） 茯苓（三钱） 当归（三钱） 玄参（五钱） 甘草（一钱） 麦冬（五钱） 竹叶（三十片）

　　半夏（五分） 水煎服。

　　冬月伤寒，至八日而潮热未已，人以为邪再传少阳矣，谁知是邪在阳明，欲出而未出乎。夫阳明之府，多气多血之府也。气血既多，藏邪亦正不少。痰在胃膈，原能自发潮热，不必假借少阳之经也。况邪又将出，而窥伺少阳，乃少阳前受阳明之贻害，坚壁以拒，未免寒心，故现潮热之症，其实尚未入于少阳也。治法正不须治少阳之邪，而单解阳明之热，阳明热解而少阳之邪自散矣。方用解胃汤：青蒿（五钱） 茯苓（二钱） 甘草（五分） 麦冬（五钱） 玄参（三钱） 竹叶（五十片） 水煎服。一剂而胃热清矣，再剂而潮热退矣，不必三剂也。

　　此方息阳明之焰，而又能解少阳之氛，一方而两治。倘徒解少阳之氛，而阳明愈炽矣；倘徒息阳明之焰，而少阳又燥矣。两阳有偏胜之虞，则二府必有独干之叹，自然轻变为重，邪传正无已时。今一方两治，仍是单治阳明，而少阳治法已包于中，所以能收全功也。

　　此症用发越汤亦妙。

　　葛根（三钱） 茯苓（五钱） 甘草（五分） 麦冬（三钱） 玄参（一两） 生地（三钱） 柴胡（五分） 水煎服。

　　冬月伤寒，至九日而泻利不已，人以为邪入太阴，阳又变阴之症，谁知是阳欲辞阴之病乎。夫变阴与辞阴何以辨之？变阴者，阳传入于阴也；辞阴者，阳传出于阴也。入于阴则自利，岂出于阴而反自利乎。不知阴阳不相按时，多为泻利不已。

　　但入阴之自利，其腹必痛；出阴之自利，其腹不痛也。倘至九日而泻利不已，其腹不痛者，正离阴之自利也。切戒不可用太阴止利之药，一用止利之药，而邪转入阴，必成危证矣。法宜仍治少阳，而解其表里之邪，则自利自止，而寒热之邪亦散也。

　　方用小柴胡汤加减用之。

　　柴胡（一钱） 茯苓（三钱） 甘草 黄芩（各一钱） 陈皮（五分） 水煎服。一剂即止利，而寒热顿解矣。

　　此方专解半表半里之邪，而又能分消水湿之气，既不入阴而复善出阳，故取效独捷耳。

　　此症用合阴汤亦效。

　　柴胡（八分） 茯苓（五钱） 甘草（五分） 天花粉（一钱） 枳壳（三分） 神曲（五分） 白芍（三钱） 水煎服。

　　冬月伤寒，至十日，恶寒呕吐，人以为邪再传少阴矣，谁知是邪不欲入少阴乎。

　　夫邪既不欲入少阴，何以恶寒呕吐？不知伤寒传经，而再入于太阴，其中州之气，前经刻削，则脾气已虚，脾气既虚，而脾必耗肾中之火气，而肾又曾经邪犯，在肾亦自顾不遑。母贫而子不忍盗母之财，故邪入于脾，而脾甘自受。先行恶寒呕吐，不待传入少阴，而始见此等证候也。治法单治太阴脾土，而呕吐可止。然而单治脾而不治肾，则肾火不生脾土，而恶寒终不能愈，寒既不除，而呕吐仍暂止而不能久止也。方用脾肾两温汤：人参（三钱） 白术（五钱） 肉桂（一钱） 巴戟天（三钱） 丁香（三分） 肉豆蔻（一枚） 芡实（三钱）

　　山药（三钱） 水煎服。一剂而恶寒止，二剂而呕吐尽除也。

　　此方用参、术以健脾，用巴戟天、芡实、山药以补肾，而又用肉桂、丁香以辟除寒气。旺肾火以生脾土，则土气自温，母旺而子不贫，亦母温而子不寒也。

　　此症用加味参术附姜汤亦神。

　　人参（五钱） 白术（五钱） 肉豆蔻（一枚） 附子（三分） 干姜（一钱） 水煎服。

　　冬月伤寒，身热十一日，而热反更盛，发厥不宁，一日而三、四见，人以为邪再传厥阴也，谁知是邪不能传肝乎。夫少阴寒水也，邪在少阴，未入厥阴，何以发厥而见热症？然而此厥乃似热而非热也。内寒之甚，逼阳外见而发厥，故不待传入厥阴之经而先发厥耳。症见此等证候，本是死证，而用药得宜，未必至死。仲景夫子未尝立方者，非无方也，以灸法神奇，示人以艾火灸少阴者，正教人不必治厥阴也。虽然灸少阴者固易回春，而阳药又安在不可以起死。方用回生至神汤：人参（三两） 肉桂（三钱） 白术（二两） 生姜汁（一合） 葱（十条，捣汁） 同水煎服。

　　一剂而厥定，再剂而身热解矣。

　　此虽在用参、术之多，第不佐之姜、葱二汁，则不能宣发于外，而邪伏于肾中而不得出也。惟参、术得姜、葱之助，导之出外，不必走肝，而厥反自安矣，此治法之巧者。

　　此症亦可用加味人地汤殊验。

　　熟地（二两） 人参（一两） 白术（一两） 附子（一钱） 生姜汁（一合） 水煎调服。

　　冬月伤寒，身热十二日，而热仍不退，不见发厥，人以为伤寒至厥阴，不发厥而病将退矣，谁知伤寒虚极，欲厥而不可得乎。夫热深者厥亦深，不厥似乎热之不深矣。然而热深而发厥者，元气足以鼓之也；热深而不能发厥者，元气不足以充之也。传经至十二日，病已入肝，而厥不应者，非热之不深，乃元气之甚困也，乌可因不厥，而即疑其厥阴之不热乎。治法补其肝气，而辅之以解热之品，则厥阴不燥，而木气大舒，邪不能留，非惟热解而见厥，抑亦邪散而消厥也。方用消厥散：白芍（五钱） 当归（五钱） 丹皮（三钱） 生地（二钱） 甘草（一钱） 人参（一钱） 炒黑荆芥（三钱） 炒栀子（一钱） 天花粉（二钱） 水煎服。一剂而厥乃发，再剂而厥反定矣。

　　此方补肝凉血以治传经之伤寒。世无其胆。然而肝燥而内热，因虚而厥伏也，非滋其肝中之血，则热深者何能外见乎。故必补其虚，而发厥随可乘其厥而散热也。

　　人亦可闻吾言，而放胆治之矣。

　　此症用增减逍遥散大效。

　　白芍 白术（各三钱） 当归 人参 炒黑荆芥 白芥子（各二钱） 柴胡（一钱）

　　甘草（五分） 陈皮 神曲（各三分）

　　水煎服。

