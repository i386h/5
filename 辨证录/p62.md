<!-- { "loadSidebar": true } -->
　　方用助胆导水汤：竹茹（三钱） 枳壳（一钱） 车前子（三钱） 白芍（五钱） 苍术（三钱） 滑石（一钱） 木通（二钱） 薏仁（三钱） 猪苓（二钱）

　　水煎服。二剂少愈，四剂全愈。

　　方中虽导水居多，然导水之中仍是抒胆之味，故胆气开而淋症愈耳。

　　此症用顺胆汤亦效。

　　柴胡 黄芩（各二钱） 白芍 车前子（各五钱） 茯神 泽泻 炒栀子 苍术（各三钱）

　　水煎服。四剂愈。

　　人有下痢之时，因而小便闭塞，溺管作痛，变为淋者，人以为湿热太盛也，谁知是清浊之不分乎。夫夏感暑热，多饮凉水，或过餐茶、瓜，皆能成痢，是痢疾固湿热所成。惟是湿热留于肠胃，宜从大便而出，今从小便而出者，是湿热过盛，其大势虽趋于大肠，而奔迫甚急大肠不及流，乃走膀胱，而膀胱得湿热之气，则肺金清肃之令不行，欲化溺而不得，遂变为白浊而渗出者也。故清浊不分者，专言膀胱，非大小肠也。然水入膀胱，清浊之分，全责其渗化之奇，今因湿热不能化，非膀胱之病乎。夫膀胱气化能出，气者火也，湿热非火乎，何得火而反变为白浊耶。不知膀胱寒而溺频出，膀胱热而溺不能出，白淋是热而仍出者，以其有湿以相杂耳。且膀胱得火而化溺者，乃真火而非邪火也。真火化溺而易出，邪火烁溺而难出耳。湿热之火，正邪火而非真火也。治法清膀胱之邪火，兼逐大肠之湿热，则痢止而淋亦止矣。

　　方用五苓散加减治之。

　　茯苓（三钱） 猪苓（二钱） 泽泻（五钱） 白术（五分） 炒栀子（三钱） 白芍（五钱） 槟榔（二钱）

　　水煎服，连服二剂少轻，再服二剂又轻，更服二剂全愈。

　　此方利水之药多于治痢，何以痢先愈而淋反后愈也。盖痢本湿热所成，利其水则湿热易解。水不走大肠，而尽走于膀胱，则膀胱反难渗水之速，故少迟奏效耳。

　　此症用分浊饮亦效。

　　萝卜子（一两） 白茯苓 泽泻 车前（各五钱） 甘草 黄柏（各一钱） 炒栀子（三钱）

　　水煎服。

　　卷之九

　　大便闭结门九则

　　人有大便闭结者，其症口干舌燥，咽喉肿痛，头目昏晕，面红烦躁，人以为火盛闭结也，谁知是肾水之涸乎。夫肾水为肺金之子，大肠与肺为表里，肺能生子，岂大肠独不能生水乎？不知金各不同，金得清气则能生水，金得浊气不特不能生水，反欲得水以相养，故大肠得气之浊，无水则不能润也。虽然大肠之开阖，虽肾水润之，亦肾火主之也。而肾火必得肾水以相济，无肾火，而大肠洞开矣。无肾水以济肾火，则大肠又固结而不得出，故肾虚而大肠不通，不可徒泻大肠也，泻大肠愈损其真阴矣。此等之症，老人最多，正以老人阴衰干燥，火有余而水不足耳。治法但补其肾中之水，则水足以济火，大肠自润矣。方用濡肠饮：熟地（二两） 当归（一两） 肉苁蓉（一两，水洗淡水浸，一日换水五次） 水煎，空腹服。一连数剂，无不通者。

　　此方用熟地补肾，用当归生血润肠，用苁蓉性动以通便，补阴而非亡阴，于老人尤宜，而少年肾虚之辈，亦何独不利哉。

　　此症用濡肠汤亦效。

　　熟地 当归（各一两） 升麻（五分） 牛膝（三钱）水煎服。

　　人有大便闭结，小腹作痛，胸中嗳气，畏寒畏冷，喜饮热汤，人以为火衰闭结也，谁知是肾火之微乎。夫大肠属金，金宜畏火之刑，何无火而金反闭耶？不知顽金非火不 ，所以大肠必得火始能开阖。大肠者，传导之官也，有火则转输无碍，无火则幽阴之气闭塞，其输挽之途，如大溪巨壑，霜雪堆，结成冰冻，坚浓而不可开，倘得太阳照临，则立时消化，非大肠有火则通，无火则闭之明验乎。然而大肠本经，不可有火也。火在大肠，则大肠有太热之虞；火在肾中，则大肠无大寒之 。倘肾中无火，则大肠何以传化水谷哉。治法必须补肾中之火，不必通大肠之结也。方用温肠开闭汤：巴戟天（一两） 白术（一两） 熟地（一两） 山茱萸（五钱） 附子（二钱）水煎服。

　　此方用巴戟、熟地、山茱萸以补肾，至阴之中，仍有至阳之气，又用白术以利腰脐。因附子直通其肾，迅达于膀胱，则火气熏蒸，阳回黍谷，雪消冰泮，何至固结闭塞哉。

　　此症用暖阳汤亦效。

　　白术 肉苁蓉（各一两） 附子（一钱）水煎服。

　　人有大便闭结，烦躁不宁，口渴舌裂，两目赤突，汗出不止，人以为火盛闭结也，谁知是胃火之沸腾乎。夫阳明胃火一发，必有烁干肾水之祸。大便不通，正胃火烁干肾水也。似宜急救息其火，但火性炎上，若以细微之水泼之，则火势愈烈而不可止，必得滂沱大雨，倾盆倒瓮，淋漓浇濯，则燎原之火庶几尽息。方用竹叶石膏汤：石膏（一两） 知母（三钱） 麦冬（一两） 甘草（一钱） 茯苓（二钱） 人参（五钱） 竹叶（一百片） 粘米（一撮）

　　水煎服。一剂火泻，二济便通，改用清肃汤：玄参（一两） 麦冬（五钱） 白芥子（三钱） 竹叶（三十片） 甘菊花（二钱） 生地（三钱） 陈皮（五分） 丹皮（二钱）水煎服。十剂大便永无闭结之苦。

　　前用白虎汤，以火势太盛，不得已暂救肾中之水也。但石膏辛散，而性又猛烈，频用多用，反致损耗真阴，真阴一耗，则前火虽消，后火又将复起，况火之有余，水之不足也。与其泻火以损阴，何若补水以制阳之为得，所以改用清肃汤，补水以息阳火之余焰耳。

　　此症用润胃丹亦效。

　　石膏（五钱） 知母（一钱） 玄参（一两） 生地（五钱） 牛膝（三钱） 甘草（五分）水煎服。

　　人有大便闭结，胸中饱闷，两胁疼痛，呕酸作吐，不思饮食，人以为火之作祟也，亦知为肝火之故乎。夫肝属木，木易生火，火旺似宜生脾胃之土，土又生金，何至大肠无津，成闭结之症？不知肝中之火，乃木中之火，半是雷火也。雷火最能烁水，试看连阴久雨，必得雷电交作，始散阴霾，正烁水之明征也。故肝火不动则已，动则引心包之火而沸腾，引阳明之火而震动，火多而水有不涸者乎，水涸而大肠安得不闭结哉。故欲开大肠之闭，必先泻肝木之火，则肝气自平，不来克土，胃脾之津液，自能转输于大肠，而无阻滞之苦矣。方用散火汤：白芍（一两） 当归（一两） 炒栀子（三钱） 柴胡（三分） 大黄（一钱） 地榆（二钱）水煎服。一剂大便通，二剂肝火尽散，不再闭结也。

　　此方专入肝以泻火，又能舒肝之郁，盖肝不郁则肝火必不旺。肝火一散，各经之火无不尽散，岂独留大肠一经之火哉。况方中原有地榆，又专解大肠之火者也。

　　此症用丹黄汤亦神。

　　炒栀子 丹皮（各三钱） 白芍（五钱） 甘草 黄芩（各一钱）水煎服。

　　人有大便闭结，口干唇裂，食不能消，腹痛难忍，按之益痛，小便短涩，人以为大便之火闭也，谁知是脾火之作祟哉。夫脾乃湿土，得火则燥，宜为脾之所喜，何反成闭结之症？不知土太柔则崩，土太刚则燥；土崩则成废土，土燥则成焦土也。然而土焦，非阳明之焰下逼，必命门之火上炎，二火合攻，脾之津液涸矣。水谷之入，仅足供脾之用，何能分润于大肠乎，大肠无津液之润，则肠必缩小，不能容物，安得不闭结哉。治法须急救脾土之焦，又必先泻阳明、命门之火，始脾土得养，自易生阴，阴生而津液自润，何必通大肠之多事哉。方用救土通肠汤：玄参（二两） 当归（一两） 生地（一两） 知母（一钱） 浓朴（三钱） 升麻（五分） 大麻子（三十粒）水煎服。二剂大便必通，减去大麻子与知母，再用四剂，脾火尽散，大便不再结矣。

　　此方玄参、生地补脾土之阴，又是泻命门、脾胃之火，当归取以润肠，知母、浓朴取其下行以解热，升麻提脾土之气，则阳升而阴自降，大麻子最润大肠而引火下行，不使阴气上升，正助升麻以提阳气。阳既升而阴又降，则津液无干涩之虞，何患大肠之不通哉。

　　此症用助阴汤亦效。

　　玄参 当归 生地（各五钱） 知母（一钱） 牛膝（二钱）水煎服。

　　人有大便闭结，舌下无津，胸前出汗，手足冰冷，烦闷发躁，大 红赤，人以为大便之火闭也，然亦知是心火之焚烧乎。夫心与小肠为表里，未闻心与大肠有妨碍也。然大肠虽不与心为表里，实与肺为表里，心火之盛刑肺，即刑大肠矣。盖大肠属金，心火太盛，则心不能受，自分其火与大肠。而大肠又最畏心火，火盛烁金，可立而待也。虽肺能生水，肺与大肠有表里之关切，岂无津液之降，以救大肠之枯渴。无如肺先受心火之刑，自救不遑，亲子如肾，尚不能分润，安有余波以及兄弟，来救援大肠乎？此大肠之所以不通也。治法宜急泻火，但徒泻其火，无汪洋甘泽之降，恐不足以济大旱之渴也。必须以大雨淋之，则旱魃之气顿除，而河渠尽通矣。方用扫氛汤：黄连（三钱） 玄参（三两） 沙参（一两） 当归（一两） 麦冬（一两） 丹皮（一两） 栝蒌（二钱）水煎服。一剂心火降，大便即通，不必二剂。

　　此方用黄连以直解其心中之热。然徒用黄连，不益之玄参，则黄连虽寒而性燥，火虽解而大肠之燥如故也。得玄参之润，以匡赞黄连，则浮游之火，不特尽除，且润以去燥，不啻如夏热之时，忽得大雨，既去火炎，又 渥也。至于沙参生阴，当归生血，麦冬凉肺，丹皮凉肾，无非断四路之氛，使其不来助心中之焰。加入栝蒌，使火存于心中者，尽随濡润之药下降而消灭之也。火灭水生，则大肠之炎氛顿扫，欲不通得乎，所以一剂而奏功也。

　　此症用散襟汤亦效。

　　黄连 丹皮（各三钱） 当归 麦冬（各一两） 天花粉（二钱）水煎服。

