<!-- { "loadSidebar": true } -->
　　人有好食肥甘烹炙之物，遂至积于胸胃久而不化，少遇风邪，便觉气塞不通，人以为伤风之外感也，谁知是内伤于食，因而外感乎。凡人胃气若强，则土能生金，肺气必旺，外邪不能从皮毛而深入也。惟胃气之虚，则肺金亦虚，邪始能乘虚而入。然胃不能自强，必假饮食之助，故胃气开则食易消，胃气闭则食难化，食易消则胃强，食难化则胃弱。世人多食，本欲助胃也，谁知多食反以损胃乎。胃损则胃弱，胃弱则肺何能强以外卫夫皮毛乎。是邪因内伤而入，非邪无引而直入也。治法乌可纯治外感哉。

　　方用护内汤：白术（三钱） 茯苓（三钱） 麦芽（一钱） 山楂（五钱） 甘草（一钱） 柴胡（一钱） 半夏（一钱） 枳壳（五分） 神曲（八分） 肉桂（二分）

　　水煎服。一剂气塞通，二剂全愈。

　　此方乃消食神剂，又能祛逐外邪，且不伤胃气，真治内伤感邪初起之良法也，所以二剂此症用参茯甘桔汤亦效。

　　山楂（十粒） 麦芽 人参 桔梗（各一钱） 枳壳 甘草（各五分） 茯苓（三钱）

　　水煎服。

　　人有饥饱劳役，伤损津液，以致口渴舌干，又感风邪，头痛发热，人以为外感也，谁知是内伤于阴乎。夫人身非血不养，血足而津液自润，伤血而津液自少，血少则皮肤无养，毛窍空虚，风尤易入。然风虽入于皮肤，而不能骤进于经络，以阴虚而阳未衰也。阳与邪战而发热，故头痛耳。治法不必补阳，补其阴血之虚少，佐之祛风之味，则阴阳和合，邪安能久留哉?方用养阴辟邪丹：当归（五钱） 白芍（五钱） 柴胡（一钱） 甘草（一钱） 蔓荆子（五分） 川芎（三钱） 天花粉（一钱） 茯苓（三钱）

　　水煎服。一剂邪解，二剂全愈。

　　此方补血以养阴，则津液自生，原因津液之亏而邪入，津液足而邪有不出者乎。况川芎、蔓荆子能祛头上之邪，柴胡，炙甘草更善解纷之妙，天花粉与茯苓善消痰利湿，引邪尽从膀胱而去。治阴虚内伤感邪，莫良于此。倘用攻于补阳之中，则阳旺阴消，邪转炽矣，乌能此症养津汤亦可用。

　　柴胡 半夏 甘草 蔓荆子（各一钱） 丹皮 麦冬（各三钱） 玄参（四钱） 神曲（五分）

　　水煎服。

　　人有饥饱劳役，又感冰雪之气，或犯霜露之感，遂至腹痛畏寒，身热不解，人以为外感之症也，谁知是阳气之内伤乎。凡人阳气壮盛者，虽受冰雪霜露而亦不惧，惟饥饱损其脾胃，劳役困其体肤，则脏腑经络自先虚冷，此邪之所以易入也，虽有外邪，俱作正虚治之。况腹痛畏寒，尤是虚冷之验，外身虽热，内寒又何疑乎。

　　方用加味六君子汤治之。

　　人参（一钱） 白术（五钱） 茯苓（三钱） 陈皮（五分） 甘草（一钱） 半夏（五分） 肉桂（一钱） 柴胡（一钱）

　　水煎服。一剂痛止，而荡其内寒也。

　　倘疑身热而外邪之盛，纯用祛风利湿之剂则损伤阳气，不啻下石，势必变症蜂起，成不可治之症矣。

　　此症用双桂汤亦效。

　　白术（五钱） 茯苓（三钱） 肉桂 甘草（各一钱） 桂枝 羌活（各五分）

　　水煎服。

　　人有怀抱素郁，闷闷昏昏，忽然感冒风寒，身热咳嗽，吐痰不已，虽似外感，谁知是肝气不舒，因召外感邪。夫肝气最喜条达，一遇忧郁之事，则涩滞而不可解，正喜外风之吹动，则内郁可舒。无如内郁之甚，则木中生火，风火相合，而热乃炽也，故感冒风寒，所以作热。风火作威，肝不畏金之克，反去侮肺，肺气不甘，两相战斗，肺又惧火刑，呼救于肾子，而咳嗽生矣。虽有津液，又为肝中风火所耗，而津液变为痰涎。治法自宜急散肺中之风，然风虽散，而火尤存，则火以引风，非救本之道也。尤宜舒肝之郁，则火息而风尤易散也。

　　方用逍遥散加味治之。

　　柴胡（一钱） 白芍（三钱） 当归（三钱） 甘草（一钱） 白术（一钱） 陈皮（五分） 茯苓（二钱） 炒栀子（一钱） 半夏（一钱）

　　水煎服。一剂身热解，二剂咳嗽除，三剂全愈。

　　此方解郁之圣药，亦祛风之神剂也，直入肝中，舒泄其湮郁之气，郁解而风自难留。加入半夏以消痰，栀子以退火，更能相助为理，所以奏功益捷也。

　　此症用舒解散亦效。

　　白芍 当归（各二钱） 天花粉 香附（各一钱五分） 青皮 神曲（各五分） 甘草（一钱）

　　水煎服。

　　人有忍饥受饿，腹中空虚，时遇天气不正，时寒时热，遂至胸膈闷塞，宛如结胸，人以为外邪相侵，谁知是内伤其胃气乎。夫胃为水谷之海，虽多气多血，然亦因能受水谷而气血始旺。故水谷多受而胃强，水谷少受而胃弱。今既饥饿强忍，则胃无水谷，胃火沸腾，遏抑之而不舒，则胃气消亡，天时不正之寒热，自易相感，乘虚入于胃中而不散，因现闷塞之状。治法必须助胃弱而使之强，则邪不战而自退也。

　　方用加味四君子汤：人参（三钱） 白术（五钱） 茯苓（三钱） 甘草（一分） 柴胡（一钱） 枳壳（五分）

　　水煎服。一剂轻，二剂全愈。

　　论理既感寒热，自宜用热药以祛寒，用寒药以散热。然而用寒用热之药，必皆先入于胃，胃既空虚，寒热相战，必以胃为战场矣，胃弱何能堪乎。故寒热两有所不用，惟以健胃为主，佐之和解之味于补中散之也。

　　此症用和腹汤亦效。

　　人参 柴胡 甘草 神曲 浓朴（各一钱） 白术（二钱） 陈皮（五分）

　　水煎服。

　　人有素耽曲 ，日在醉乡，忽感寒疾，不可以风，人以为外伤于风也，谁知内伤于酒乎。夫酒醉之时，热性可以敌寒，酒醒之时，邪风易于浸正。盖酒能散气，气散则阳虚，而腠理、营卫无不空虚，邪所以易入也。故好饮之人，无不气虚，气虚而邪入，助其气而邪自出矣。

　　方用补中益气汤：人参（二钱） 黄 （三钱） 当归（三钱） 白术（五钱） 甘草（三分） 陈皮（五分） 升麻（三分） 柴胡（一钱）

　　水煎服。一剂气旺，不畏风矣，二剂全愈。

　　东垣先生制此方，以治内伤而兼外感实神，以之治伤酒而感冒风邪者，尤为相宜。使不用此方以升提阳气，而专用祛风逐邪之味则散尽真气，风邪转不肯出，必至轻变重，而重变死也，何不慎欤。

　　人有贪恋房帏，纵情色欲，遂至感冒外邪伤风咳嗽，睡卧不宁，人以为外感于风也，谁知内伤于肾乎。夫肾为肺子，泄精过多，必取给于肺母，肾虚而肺亦虚，肺气不能充于毛窍，邪即乘虚而入。倘以为外邪之盛，日用散风之剂，则肺气益虚，肾水又来取资，是内外盗肺之气，肺金安得不困乎，肺气既困，不特不能生肾中之水，且反耗肾中之气，遂至变劳、变怯者比比也。治宜补其肺金，更补其肾水，使肾不盗母气，则肺自得子援，子母两旺，外邪自衰，不战而遁矣。

　　方用金水两滋汤：麦冬（一两） 天门冬（三钱） 桔梗（一钱） 甘草（一钱） 熟地（一两） 茯苓（三钱） 山药（五钱） 肉桂（三分） 白术（三钱） 紫菀（一钱） 白芥子（二钱）

　　水煎服。二剂睡卧安，四剂咳嗽除，十剂全愈。

　　肾虚感邪最难愈之病也，以散邪之药，不能直入于肾经耳。讵知肾虚感邪，邪不遽入于肾，仍在肺乎。散肺经之邪，仍补其肾中之水，肾得其益，肺又无损，正善于散邪也。

　　此症用增减六君汤亦效。

　　人参 熟地 白术（各五钱） 甘草 陈皮 神曲（各五分） 柴胡（一钱） 茯苓（三钱） 肉桂（三分）

　　水煎服。

　　人有防危虑患，日凛恐惧之怀，遂至感冒风邪，畏寒作颤，人以为外感于风也，谁知内伤于心胆乎。夫恐起于胆，惧起于心，过于恐则胆气先寒，过于惧则心气先丧。胆寒则精移，心丧则精耗，精移精耗，心与胆不愈虚乎。心胆气虚，邪易中矣。夫胆属少阳，胆气既怯，则邪入少阳，胆不胜任，故畏寒而作颤。倘再用祛风之药，则耗损胆气，胆耗而心气更耗矣。心胆二经之气耗，邪又何所畏，肯轻出于表里之外乎。治法自宜急助其胆气之壮，胆不寒而心亦不丧，则协力同心，祛除外邪，自易易耳。

　　方用加减小柴胡汤：柴胡（一钱） 白芍（一两） 茯神（五钱） 麦冬（三钱） 甘草（一钱） 陈皮（五分）

　　水煎服。一剂胆气壮，二剂心气安，三剂风邪尽散。

　　此方用柴胡以和解胆中之邪，实佐白芍、茯神、麦冬补胆气之弱，而即补心气之虚也。

　　二经得补而气旺，恐惧且不畏，又何惧于外邪哉。

　　此症用攸利汤亦可治。

　　白芍（五钱） 茯神（三钱） 甘草 半夏 人参（各一钱） 青皮（五分） 柴胡（一钱）

　　水煎服。

　　人有处得意之境，过于欢娱，尽情喜笑，遂至感寒畏风，口干舌苦，人以为外感也，谁知内伤于心包乎。夫心包乃膻中也，膻中者，臣使之官，喜乐出焉。是欢娱者，正心包之职掌，喜乐何至相伤，惟喜乐太过，大笑不止，未免津干液燥耳。夫心包护君以出治者也。心包干燥，必盗心之气以自肥，将内府空虚，则宵小之辈，乘机窃发，而邪易入矣。治法自宜急补心中之气，心气既旺，心包亦必同旺。盖国富而家自不贫，自然协力同心以御外，何至有四郊之多垒哉。

　　方用卫君汤：人参（二钱） 白术（五钱） 茯苓（三钱） 甘草（一钱） 菖蒲（一钱） 苏叶（一钱） 半夏（一钱） 桔梗（一钱） 丹参（一钱）

　　水煎服。一剂津液生，二剂风邪散，三剂全愈。

　　此方心与膻中均补之药也，心与心包原不可分，治内宁何愁外扰乎。

　　此症用滋生汤亦效。

　　人参 柴胡 天花粉（各一钱） 巴戟天 茯神 白术（各二钱） 甘草 神曲（各五分） 肉桂（三分） 麦冬（三钱）

　　水煎服。

　　人有终日思虑忧愁，致面黄体瘦，感冒风邪，人以为外感之病，谁知是内伤于脾肾乎。

