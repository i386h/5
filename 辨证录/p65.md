<!-- { "loadSidebar": true } -->
　　夫人后天脾胃，先天肾也，二经最不宜病，然最易病也。天下无不思之人，亦少无愁之客，但过于思虑，则脾土之气不升，胃土之气不降，食乃停积于中州而不化，何能生津生液，以灌注于五脏乎。甚矣，思虑之伤人也，而忧愁更甚。盖思则伤脾，忧则伤肾。肾伤则肾水不能滋肝，而肝无水养，仍克脾胃之土，故忧思二者相合，则脾肾两伤，而外邪尤易深入，欺先后二天之皆虚也。人至先后二天皆虚，其元虚之弱，为何如乎。治法乌可散邪，而不扶正方用脾肾双益丹：人参（一两） 白术（一两） 巴戟天（一两） 山药（一两） 茯苓（五钱） 柴胡（一钱） 甘草（一钱） 肉桂（五分） 山茱萸（三钱）

　　水煎服。二剂风邪全散，十剂全愈。

　　此方补土之中，有补水之味，补水之内，有散邪之剂。有补之益，而无散之伤，实乃治忧思内损之神方，非止治忧思外感之妙药也。

　　此症用复正汤亦妙。

　　熟地 白术（各五钱） 柴胡 山茱萸 茯苓 丹皮（各二钱） 甘草（一钱） 山药（三钱） 神曲（五分） 贝母（五分）

　　水煎服。

　　人有动多气恼，大声骂詈，觉饮食坐卧居处晋接，无非可怒之场，遂至感触风邪，身热胸满，两胁作胀，人以为风邪外感，谁知是肝经内伤乎。夫肝性急，气恼则肝叶开张，气愈急矣。急则气不能顺而逆作，血不能藏，逆则气不能舒而胀生，血亦不畅。木郁不泄，木乃生火，火郁不宣，火乃生风。内风与外风齐动，则内火与外火同焚，此风邪之所以易入，不可徒祛于外也。

　　方用风火两消汤：白芍（一两） 炒栀子（三钱） 柴胡（二钱） 天花粉（二钱） 甘草（一钱） 车前子（二钱） 丹皮（五钱）

　　水煎服。一剂轻，二剂全愈。

　　此方治肝经之内火，内风也。然而外来风火，未常不可兼治，故两治之而奏功也。倘不用白芍为君，单用柴胡、栀子之类，虽风火亦能两平，肝中气血之虚，未能骤补，风火散后，肝木仍燥，怒气终不能解，何如多加白芍，既能补肝，又能泻风火之得哉。

　　此症用却忿散亦妙。

　　柴胡 半夏 甘草 薄荷 黄芩 神曲（各一钱） 当归 茯苓（各三钱） 白芍（四钱） 炒栀子水煎服。

　　人有昼夜诵读不辍，眠思梦想，俱在功名，劳瘁不自知，饥饿不自觉，遂至感入风邪，咳嗽身热，人以为外感之症，谁知内伤于肺乎，夫诵读伤气，气伤则肺虚，而腠理亦虚，邪即随虚而入于肺。肺虚不能敌邪，呼肾子以相救，肾水亦正无多力难上灌于肺，而肺气往来于肺肾之间，故咳嗽而不自安也。治法急补其肺气可也，然肺为邪所侮，补肺则邪更旺，而肺愈难安。必兼补胃土之气，以生肺气，则邪不能夺，然补胃而不佐以散邪之品，则肺畏邪侵，未必能受胃气之益，惟于胃中散邪，则邪畏土气之旺，听肺气自生，而邪乃遁矣。

　　方用助功汤：人参（二钱） 茯苓（三钱） 麦冬（五钱） 甘草（一钱） 桔梗（一钱） 半夏（一钱） 黄芩（五分）

　　水煎服。一剂轻，二剂又轻，三剂全愈。

　　此方肺胃同治也。助胃中之气，即助肺中之气，泻肺中之火，即泻胃中之火，祛肺中之邪，即祛胃中之邪。邪入肺中，未有不入阳明者也。肺中邪散，宁有遁入阳明者乎。

　　此症亦可用来复汤。

　　人参 茯苓 白术 天花粉（各三钱） 远志 甘草（各一钱） 黄连（三分） 麦冬（一两） 陈皮（三分） 苏叶（一钱五分）

　　水煎服。

　　人有终日高谈，连宵聚语，口干舌渴，精神倦怠，因而感冒风寒，头痛鼻塞，气急作喘，人以为风邪外感，谁知是气血内伤乎。夫多言伤气，而血生于气，气伤而血未有不伤者。

　　况多言则津液尽耗，津液亦阴血之余。气属肺，血属肝，气血两伤，即肺肝之两伤也，往往邪入之而最易。惟是邪既乘肺肝之虚，深入于二经之中，使气逆于下，而上不通，将何以治之。仍治其肺肝之虚，少佐散邪之药则得矣。

　　方用两治汤：白芍（五钱） 当归（三钱） 麦冬（五钱） 人参（一钱） 甘草（一钱） 桔梗（二钱） 苏叶（八分） 天花粉（一钱）

　　水煎服。

　　此方入肝、入肺，补气、补血、消痰、消火各各分治。二剂便可奏功，正不必多也。

　　此症用加减补中汤亦妙。

　　生地 人参 茯苓（各三钱） 白术 当归（各五钱） 甘草 半夏（各一钱） 黄 （一两） 川芎（一钱） 柴胡（一钱）

　　水煎服。

　　人有贪眠乐卧，终日倘徉枕席之上，遂至风邪袭之，身痛背疼，发热恶风，人以为风邪外感，谁知脾气之内伤乎。夫脾主四肢，四肢倦怠，多欲睡眠，以脾气之不能运动也。略为睡卧，亦足养脾气之困，然过于睡卧，则脾气不醒，转足伤气，已虚益虚，安得不招外风之入乎。专治其风，必至损伤脾气，脾气因虚而招风，祛风而重伤脾气，邪且欺脾气之虚而不肯出。人不知用补脾之法，往往变证蜂起也。

　　方用补中益气汤加味治之。

　　人参（三钱） 黄 （五钱） 白术（五钱） 当归（二钱） 陈皮（五分） 甘草（一钱） 升麻（三分） 柴胡（一钱） 半夏（一钱） 神曲（一钱）

　　水煎服。一剂轻，二剂又轻，三剂全愈。

　　补中益气汤正益脾圣药，况睡卧既久，脾气下陷，正宜用之以升提下陷之气。加半夏、神曲者，以久睡脾气不醒者，饮食多致生痰，二味最善醒脾，故用之也。

　　此症用加味益气汤亦妙。

　　人参（二钱） 白术（五钱） 甘草（一钱） 茯苓（三钱） 陈皮（五分） 半夏（一钱） 柴胡（一钱）

　　水煎服。

　　人有终日呼卢，长夜斗叶，筋酸背痛，足重腹饥，以至感冒风邪，遍身皆痛，身发寒热，人以为风邪外感，谁知血气内伤乎。凡人日用寻常，原易损伤气血，况呼卢斗叶，劳其心神，损伤气血为尤甚。无奈，世人借此为消闲适意之具，以致耗散气血，邪已入身，犹然不悟。为之医者，复昧其内伤之因，惟治其外感之病，正气益亏，邪气愈旺，非变为痨瘵之，必成为怯弱之疾矣。故治法须大补气血，少加以和解之品，则正气足以祛邪，而邪自外遁方用十全大补汤加减治之。

　　人参（三钱） 黄 （五钱） 川芎（一钱） 当归（三钱） 茯苓（三钱） 甘草（一钱） 白术（三钱） 陈皮（五分） 白芍（三钱） 熟地（三钱） 柴胡（一钱）

　　水煎服。一剂汗解，二剂热退，连服数剂全愈。

　　此方乃气血兼补之方，气血不足，舍此原无第二之剂。原方有肉桂以补命门之火，但呼卢斗叶之人，未免火有余而水不足，故去肉桂，易之柴胡，于补中和之，则邪尤易散也。

　　此症用两治汤亦效。

　　生地 人参（各三钱） 白术（五钱） 茯苓（三钱） 甘草 半夏 川芎 柴胡（各一钱） 黄 （一两）

　　当归（五钱）

　　水煎服。

　　人有争强好斗，或赤身罔顾，或流血不知，以致风入皮肤，畏寒发热，头疼胁痛，人以为风邪外感，谁知筋骨之内伤乎。夫筋属肝，骨属肾，肝血足而筋舒，肾水满而骨健，是筋骨必得髓血之充也。世人之耗髓血者，无过泄精，人尽知之。斗殴以耗髓血，人未尽知也。

　　盖斗殴之时，必多动怒，怒起而肝叶开张，血多不藏而血自耗，肝血既耗，必取给于肾水，肾水供肝，木火内焚，又易干烁。肾且资肝血之不足，何能分润于骨中之髓乎，血与髓两无有余，筋安得舒，骨又安得健乎?人至筋骨两无旺气，风邪乘虚而侵，不能拒绝。治法宜急救其虚。

　　方用四物汤加味治之。

　　熟地（一两） 当归（五钱） 川芎（一钱） 白芍（五钱） 柴胡（一钱） 牛膝（三钱） 金钗石斛（二钱） 丹皮（二钱） 白芥子（一钱）

　　水煎服。

　　四物汤补血之药，亦补髓之药也。原因髓血虚而入邪，补髓血而邪自易出，故少加柴胡和解风邪，随手即散。彼专治风邪，不补髓血者，尚昧于治内伤之法也。

　　此症用护骨散效。

　　牛膝 丹皮（各三钱） 金钗石斛 山萸（各二钱） 熟地 白芍 当归（各五钱） 柴胡 天花粉（各一钱）

　　水煎服。

　　人有终日捕鱼，身入水中，时而发热，畏寒恶冷，人以为风湿之外感也，谁知是肺气之闭塞乎。夫肺本主气，气旺则周流一身，从皮毛外泄，虽有外邪之感，不能损伤。倘肺气少虚，则气有停住之虞矣。身入水中，遏抑皮毛，则虚气难以舒转，湿且中之。夫湿本外受，今从皮毛旁入，致使一身之气闭塞不通，此畏寒恶冷之所以起也。肺气既虚，则皮毛不能外卫，水冷金寒，肺气与湿邪相战，则身热生矣。此热乃肺气之虚，不能敌邪而身热也。治法补其肺气为主，兼带利水之味，则正旺而邪自易散。

　　方用利肺汤：紫苏（一钱） 人参（二钱） 白术（三钱） 茯苓（五钱） 甘草（一钱） 桔梗（一钱） 半夏（一钱） 神曲（三分） 附子（一分）

　　水煎服。一剂热解，二剂寒冷俱不畏矣，三剂全愈。

　　此方补肺气之不足，不见利水，水自从膀胱而去。惟其内伤以致邪入，故不必治外感耳此症用宣闭汤亦效。

　　黄 茯苓（各五钱） 人参 猪苓（各三钱） 泽泻（二钱） 半夏 肉桂 羌活（各一钱）

　　水煎服。

　　人有忧思不已，加之饮食失节，脾胃有伤，面色黧黑不泽，环唇尤甚，心中如饥，然见食则恶，气短而促，人以为内伤之病，谁知是阴阳之相逆乎。夫心肺居于上焦，行荣卫而光泽于外，肾肝居于下焦，养筋骨而强壮于内，脾胃居于中焦，运化精微，灌注四脏，是四脏之所仰望者，全在脾胃之气也。倘脾胃一伤，则四脏无所取资，脾胃病而四脏俱病矣。若忧思不已，则脾胃之气结，饮食不节，则脾胃之气损。口者，脾气出入之路，唇为口之门户，脾气通于口而华于唇，金水反侮土，故黑色着于唇，非阴阳相反而成逆乎。不惟阳明胃脉之衰而面焦已也，是脾胃阴阳之气两有所亏，乌可不急救其中州之土乎。

　　方用和顺汤：升麻（五分） 防风（三分） 白芷（三分） 黄 （三钱） 人参（二钱） 甘草（三分） 白芍（三钱） 白术（五钱） 茯神（三钱） 炮姜（五分）

　　午前服。连服十剂，黑色尽除，再服十剂，诸病全愈。

