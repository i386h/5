<!-- { "loadSidebar": true } -->
　　此方乃补中益气之变方，升阳气以散阴气之治法也。凡阳气下陷于阴中，则用补中益气之方升提阳气。倘阴气上浮于阳中，则用此方升散其阴气，皆能奏功之甚速也。

　　此症用调逆汤亦效。

　　人参 茯苓 白芍 生地 沙参（各三钱） 白术（五钱） 甘草（五分） 苏子 神曲（各一钱） 荆芥（二钱）

　　水煎服。

　　人有怔忡善忘，口淡舌燥，多汗，四肢疲软，发热，小便白而浊，脉虚大而数，人以为内伤之病也。谁知是由思虑过度而成之者乎。夫君火者，心火也，相火者，膻中之火也。膻中手厥阴之经，性属阴而主热，古人以厥阳名之，以其火起之不可遏也。越人云：忧愁思虑则伤心。心气一伤，心血自耗，心血既耗，心气遂不能自主，每欲寄其权于相火，而相火欺君火之弱，即夺心之权而恣肆矣。治法宜以水济火。然见火势之炽张，用寒凉以济之，则心气益虚，愈激动其焦焚之害矣。宜亟补其心气之虚，大滋其肾水之涸，则心火宁静，相火不安而自安矣。

　　方用坎离两补汤：人参（五钱） 熟地（一两） 菟丝子（三钱） 生地（五钱） 麦冬（五钱） 丹皮（二钱） 炒枣仁（三钱） 北五味子（一钱） 茯苓（三钱） 桑叶（十四片） 山药（五钱） 白术（三钱）

　　水煎服。连服数十剂而愈。

　　此方心肾两补，肾水上济于心，水足而火无亢炎之祸，自然火息而有滋润之乐也。心中清净而外有转输，则心包何敢窃柄，势必相合而得生也。

　　此症用镇神汤亦效。

　　人参 炒枣仁 茯苓 山药（各五钱） 远志（一钱） 巴戟天（三钱） 甘草（五分） 黄连（三分）

　　水煎服。

　　人有劳倦中暑，服香薷饮反加虚火炎上，面赤身热，六脉疾数无力，人以为暑火之未消也，谁知是内伤于中气乎。凡人中气充足，则暑邪不能相犯，暑气之侵，皆气虚招之也。然则内虚发热，乌可不治虚而治邪哉。况夏月伏阴在内，重寒相合，反激动虚火之升上，此阴盛隔阳之症也。治法宜补阳退阴，然而阴盛阳微之际，骤用阳药，以入于众阴之中，未必不格而不相入，必热因寒用，始能不违阴寒之性，以奏其助阳之功也。

　　方用顺阴汤：人参（三钱） 白术（五钱） 茯苓（三钱） 附子（二钱） 干姜（一钱） 青蒿（二钱） 白扁豆（三钱）

　　水煎，探冰冷服之，必出微汗而愈。

　　此方用姜、附入于参、术之中，未免太热，与阴气不相合，乃益之青蒿之寒散，投其所喜，且又热药冷服，使上热得寒，不至相激，及到中焦，寒性除而热性发，不特不相格，及至相宜耳。

　　此症用参术二香汤亦效。

　　人参（三钱） 香薷（一钱） 甘草（一钱） 砂仁（一粒） 神曲（五分） 白术（二钱） 陈皮（五分） 藿香（五水煎服。

　　人有形体素虚，忽感风邪，遍身淫淫，循行如虫，或从左脚腿起，渐次而上至头，复下行于右脚，自觉身痒有声，人以为奇病也，谁知内伤而气不足乎。夫气血自行，周流不息，何至生病，惟气血止而不行，皮毛之间，即有淫痒之病生矣，此气血之衰也。气血大衰而皮毛焦，气血少衰而皮毛脱。气血既衰，又少有微邪，身欲自汗，邪又留而不去，两相争斗，拂抑皮肤之间，因而作痒，不啻如虫之行，非真有虫也。伤寒症中，汗多亡阳，亦有身如虫行之病。夫伤寒本是外感，然至于亡阳，则外感变为内伤矣。今非伤寒，亦现虫行之象，非内伤而何?治法大补气血，气血行而身痒自愈也。

　　方用补中益气汤：人参（一两） 黄 （一两） 当归（五钱） 白术（五钱） 陈皮（五分） 甘草（一钱） 升麻（五分） 柴胡（一钱） 玄参（三钱） 桑叶（二十片）

　　水煎服。十剂全愈。

　　补中益气汤原是大补气血之神剂，多用参 尤为补气，气旺而血自旺，更能流行也。方中加玄参、桑叶者，身痒多属于火，能退浮游之火也，桑叶善能止汗，汗多者发痒，止其汗而痒自止也。

　　此症用蚕蝎归 汤亦效。

　　当归 黄 （各五钱） 茯苓（三钱） 僵蚕 半夏（各一钱） 全蝎（一个） 陈皮（五分）

　　水煎服。

　　人有色白神怯，秋间发热头痛，吐泻食少，两目喜闭，喉哑昏昧，不省人事，粥饮有碍，手常 住阴囊，人以为伤风重症也，谁知是劳倦伤脾之故乎。夫气本阳和，身劳则阳和之气变为邪热，不必有外风袭之而身始热也。诸阳皆会于头，阳气一虚，则清阳之气不能上升，而邪热遂乘之，熏蒸于头而作痛，不必有外风犯之，头始痛也。清气不升，则浊气不降，上下拂乱，安得不吐泻哉。人身之脉，皆属于目，眼眶属脾，脾气既伤，目无所养，欲不闭而不可得也。脾之络连于舌本，散布于舌下，脾伤则舌之络失养，此言语之难也。咽喉虽通于肺，然脾虚则五脏皆虚，肺虚而咽喉难司出入，心之神明亦因之昏瞀矣。阴囊属肝，脾虚则肝欲来侵，频按其囊者，惟恐肝木之旺，土亏之极，反现风木之象也，治法大健其脾土，则风木之象自消矣。

　　方用补中益气汤：人参（三钱） 白术（五钱） 黄 （五钱） 当归（三钱） 茯苓（三钱） 陈皮（三分） 甘草（五分） 柴胡（一钱） 升麻（三分） 制附子（三分）

　　水煎服。二剂轻，十剂全愈。

　　病本内伤，用补中益气汤自中病情。方中加入附子者，盖参、 、归、术非得附子则其功不大，建功亦不甚神。况用止三分，亦无太热之虞，转有反正之速也。

　　此症用加减归脾汤亦效。

　　人参 当归 茯苓 白术 白芍（各三钱） 甘草 半夏（各五分） 川芎（二钱） 白豆蔻（一粒）

　　柴胡 远志 枣仁（各一钱） 麦冬（五钱）

　　水煎服。

　　人有日坐于围炉烈火之边，以致汗出不止，久则元气大虚，口渴引饮，一旦发热，人亦以为外感于风，谁知是肺金受火之伤乎。夫肺本属金，最畏火气，外火虽不比于内火，然肺气受二火之煎逼，自然不得其养矣。况肺乃肾水之母，肺自难养，何以能生肾水，肾水不生，日索母乳，母病不能应，则子亦病矣。子母两病，势必至皮肤不充，风邪易入，不必从膀胱风府之穴而后进也。然则治法何必治风，但补其肺气，大滋其肾水，则肺金得养，内难藏邪，风从皮肤而入者，仍从皮肤而出矣。

　　方用安肺散：麦冬（五钱） 桔梗（二钱） 生地（三钱） 白芍（三钱） 茯苓（三钱） 紫苏（二钱） 款冬花（一钱） 天门冬（三钱） 紫苑（一钱） 黄芩（三钱） 熟地（三钱） 山茱萸（二钱） 玄参（五钱） 贝母（五分）

　　水煎服。而身热解，二剂全愈。

　　此肺肾同治之法，安肾正所以安肺。倘罔顾肺气，一味祛邪，是因伤益伤矣，不变为劳怯者几希矣。

　　此症用苏桔汤亦效。

　　苏叶 桔梗 甘草（各一钱） 生地（三钱） 沙参 白芍（各五钱） 黄芩 天花粉（各二钱） 当归（三钱） 玄参（一两）

　　水煎服。

　　卷之九

　　疝气门（附奔豚八则）

　　人有感浸寒湿，睾丸作痛者，冷即发痛不可忍，此湿气之入于肾经也。夫湿侵于肾，宜病在腰，何以腰不痛而痛在睾丸乎？不知睾属肾，肾气不至睾丸，则外势不能振兴。盖因肾得湿则寒，寒在肾即寒在睾丸，而气结于腰肾之中，宜睾丸之不应矣。其睾丸作痛者，因疝气之成，虽成于肾气之寒，亦成于睾丸之湿也。当日泄精之后，人坐于寒湿之区，内外两感，睾丸独受之矣。治法温其肾中之寒，消其睾丸之湿，病去如扫矣。方用救丸汤：肉桂（二钱） 白术（二两） 茯苓（一两） 薏仁（一两） 橘核（一钱）水煎服。

　　一剂、二剂轻，三剂痛除，十剂全愈，不再发也。

　　此症乃少阴肾经之病，肾中寒极，而肾气不通；肾中湿重，而肾气更滞。去其寒湿，而肾气自行于睾丸之内。况肉桂、橘核尤善入睾丸，自然手到功成也。

　　此症亦可用桂荔汤：白术（二两） 肉桂（二钱） 山药（一两） 小茴香（二钱） 荔枝核（三个，敲碎）

　　水煎服。

　　人有感浸湿热，亦睾丸作痛，遇热即发，然痛不至甚，此热气之入于肾经也。夫肾最恶热，肾中虚火自旺，尚有强阳不倒之虞。况邪火相侵，热以济热，睾丸作痛，乌能免哉。

　　但火性甚急，火痛宜不可久，何终年累月不愈，即或临时无恙，遇热复发者何为也？盖因热而又得湿耳。热性急而湿性迟，湿热交攻，热欲散而湿留，湿欲润而热燥，睾丸之内，竟成阴阳乖异，求其不痛得乎。治法去其湿热之气，疝病自除矣。方用利丸汤：茯苓（一两） 薏仁（一两） 沙参（二两）水煎服。一剂轻，二剂又轻，十剂断根，不再发也。

　　此方以茯苓、薏仁分消其湿气，以沙参化其肾中之热，且沙参善能治疝，故两用之而成功耳。

　　此症用沙参汤亦甚效。

　　茯苓 白术 沙参（各一两） 甘草（一钱） 丹皮（五钱） 肉桂（二分）水煎服。

　　人有睾丸作痛，气上冲于肝，两胁胀满，按之益疼，人以为阴寒在腹，谁知是厥阴之气受寒也。盖睾丸不独通肾，而且通肝。阴器者，宗筋之聚也。筋属肝，睾丸可升可降，其膜实联系于阴器之间，故肝病而筋亦病，筋病而睾丸亦病矣。睾丸之痛，上冲于肝者，正显同气者其病亦同，乃肝气之冲于睾丸耳。方用睾丸汤：白芍（二两） 小茴香（三钱） 橘核（一钱） 柴胡（一钱） 沙参（五钱）水煎服。一剂痛少止，二剂痛大止，三剂两胁之胀满尽除，四剂全愈。

　　此方平肝气而不冲于睾丸，得小茴香、橘核、沙参之类散睾丸之邪，两丸安奠，何至上下相连而痛哉。

　　此症用解疝汤亦神。

　　肉桂（二钱） 白芍 白术（各二两） 柴胡（一钱） 沙参（五钱）水煎服。

　　人有膀胱闭癃，小水不利，睾丸牵痛，连于小肠相掣而疼者，皆云小肠之气，谁知是膀胱之热结耶。夫膀胱化水者也，膀胱寒则水不化，热亦不化，水不化而热结膀胱，水必分于经络。水入睾丸，丸乃日大，往往有囊大如斗而不能消者，是必分消其水矣。然但消其水，不解其热，则膀胱之火，直趋睾丸，其疼更甚。方用散丸汤：茯苓（一两） 野杜若根枝（一两） 沙参（一两）水煎服。一剂痛除，二剂丸渐小，连服二剂，水泄如注，囊小如故矣。

