<!-- { "loadSidebar": true } -->
　　人有少气身重，日吐清水、清痰，人以为水在脾也，谁知是脾气之寒乎。夫脾为湿土，所恶者水，喜者火也。火衰则水旺，水旺则火衰，必然之理也。盖无火则土为寒土，水不能燥，而且有凝冻之忧，即有微火，仅可化水，而不能化津，但能变痰，而不能变液。且火既衰微，止可化上焦之水，不能解下焦之冻。此清痰、清水所以上吐而不下行也。湿流于四体，身安得不重乎。治法必须利水清痰，以燥脾土之气。然而脾中无火，虽脾土之衰，由于肾火之弱也。不补肾中之火，则釜下无薪，土如冰炭，安能大地阳回，变湿污之地为膏壤之区乎。故必须补肾火之旺，而土自燥，土燥而湿自除耳。

　　方用燥土汤：白术（一两） 茯苓（一两） 肉桂（二钱） 人参（三钱） 破故纸（一钱） 山药（五钱） 芡实（五钱） 砂仁（三粒） 益智仁（一钱） 半夏（二钱）

　　水煎服。

　　此方燥脾者居其七，燥肾者居其三，似乎仍重在补脾，而轻在补肾。不知脾喜燥，而肾恶燥，使燥肾之药太多，则肾先受损，何以益脾乎。此用药之妙于权衡也。

　　此症亦可用加减运痰汤：人参 茯神（各三钱） 白术（五钱） 肉桂（一钱） 白豆蔻（一枚） 陈皮（五分） 神曲（一钱） 半夏（一钱）

　　水煎服。

　　人有痰气流行，胁下肢满，发嚏而痛，轻声吐痰，不敢重咯，此非水气在肝，乃郁气在肝也。夫肝藏血而不藏水，宜水之所不到。然而肝气郁则血不藏矣，血不藏而水乘隙而入肝而肝终不藏水，水乃留伏于肝之外而不散，肝气本郁以招水，又因水而愈郁，肝气之逆可知矣。胁下正肝之部位，肝气已郁，即无水邪相犯，尚有胀急之症，水停胁下，安得不支满乎。发嚏而痛者，以火郁未宣，得嚏则火欲出而不得出，因吊动作痛也。治法必须达肝气之郁，少佐以消痰分水之药，则随手奏功矣。

　　方用开痰饮：柴胡（一钱） 半夏（一钱） 甘草（一钱） 炒栀子（一钱） 陈皮（一钱） 薄荷（一钱） 枳壳（三分） 苍术（二钱） 茯苓（五钱）

　　水煎服。二剂肝气之郁舒，四剂胁满之痛去，不必五剂。

　　此方专解肝郁，郁舒火散，自不下克脾胃之土，上引痰涎之闭矣。宁尚有水停胁下，以增痛满者哉。

　　此症可用疏痰汤：白芍 茯神（各五钱） 甘草 神曲 半夏（各一钱）

　　水煎服。

　　人有水泛为痰，涎如清水，入水即化，人亦不知为肾中之痰，岂知肾寒而精变为痰乎。

　　夫各经之痰，皆外水入而化痰，惟肾中之痰乃内水所成，故心肝脾肺之痰，可以用攻，而独治肾中之痰，必须用纯补之药，不可少间攻痰之味。盖肾中之痰，乃纯阴之水也，阴火非阳火不能摄。阳火者，水中之火也。阴水泛而火微，阳水旺而火伏，大补其水中之火，不必降痰而痰自降矣。

　　方用八味地黄汤：熟地（一两） 山药（五钱） 山茱萸（五钱） 泽泻（三钱） 丹皮（三钱） 茯苓（一两） 肉桂（二钱） 附子（一钱）

　　水煎服。一剂水泛为痰者立时即消。

　　天下治痰之捷效，未有胜于此方者也。然亦止可治肾寒而痰泛者，不可执此方以概治痰也。盖痰非肾泛，则痰为外邪，何可以治内痰者移而治外痰乎。惟真正是肾水上泛者，用此方实效应如响，然亦必须多用茯苓与熟地之分两相同，则肾水归源，而上、中、下三焦之湿气尽行消化，始无伏留之弊。万勿执定仲景夫子原方，谓茯苓不可多用，故又表而出之。

　　此症用复阴丹亦妙。

　　熟地（一两） 山茱萸（五钱） 芡实 山药（各一两） 肉桂（一钱）

　　水煎服。

　　人有吐痰纯是白沫，咳嗽不已，日轻夜重，人以为肺火之痰也，谁知肾热而火沸为痰乎。此等之痰，乃阴虚火动，大约成痨瘵者居多，即古之所谓吐白血也。其痰一似蟹涎，吐之不已，必色变如绿涕之色，即痨瘵之已成，而不可救疗者也。然而痨瘵而吐白沫，是肾绝之痰也。亦有未成痨瘵，与阴虚之火初动，而即成此痰，与痨瘵已成者尚有分别，何可置之不救。世人一味治痰，绝不识治肾中之阴，不变成痨瘵而不止。夫火沸为痰者，成于肾火之太旺，由于水衰之极也。肾可补不可泻，补肾水之衰，即所以泻肾火之旺，故用补阴之药以制阳，不可用泻阳之品以救阴也。倘见其肾火之旺，而轻用黄柏、知母，毋论火不可以骤息，痰不可以遽消，且击动其火，以变为痨瘵者比比也。治法但补水以逐痰，则痰消于乌有矣。

　　方用定沸汤：熟地（二两） 山茱萸（一两） 麦冬（一两） 北五味（二钱） 茯苓（一两） 山药（一两） 玄参（一两） 白芥子（三钱）

　　水煎服。连服二剂，火沸之痰不知其何以去也。此方宜连服十剂，不可见二剂之效，便撤饮不服。

　　盖火沸之痰，实本于阴虚，而阴虚之火，非多服补阴之药，则阴不能大长，火不能急散也。病者以此方为续命之汤，医者以此方为夺命之剂，幸勿轻弃之也。

　　此症用归沫汤亦大妙。

　　熟地（二两） 山萸肉 玄参（各一两） 天冬 女贞子 生地 百合（各三钱） 款冬花（一钱）

　　水煎服。

　　人有偶感风邪，鼻塞咳嗽，吐痰黄浊，人以为痰塞胸膈也，法宜吐，谁知风邪塞于肺经乎。夫邪在肺，古人亦有用吐而效者，以肺气闭塞，谓吐中有发散之义也。然必大满大实之症始可用吐，如瓜蒂散涌出其痰是也。若鼻塞咳嗽，吐痰黄浊，非大满大实可比，何必用吐法哉。且不宜吐而吐，必有损伤胃气之忧，胃气伤而肺气亦伤。肺胃两伤，旧疾虽去，而新痰复生，一吐不已而再，再吐不已而三，必变为不可治之症矣。故毋论虚人不可吐，即实人亦不可轻吐，以吐后必须守戒，五脏反复而气未易复，一犯戒而变症蜂起也。况肺邪闭塞之痰，亦易于表散。盖肺气闭塞于风邪。非闭塞于痰也。散其邪而肺气自通，肺气通而痰自化，王道原自平平，尚吐者霸道也。霸道可间用，不可常用，慎勿谓吐法神于表散，而尽用吐方用散痰汤：桔梗（三钱） 紫苏（二钱） 黄芩（一钱） 麦冬（五钱） 半夏（二钱） 甘草（一钱） 陈皮（一钱） 茯苓（三钱）

　　水煎服一剂鼻塞通，二剂咳嗽止，三剂痰浊化，四剂全愈。

　　此方名为散痰，其实散肺之邪也。

　　此症用二紫汤亦效。

　　紫苏叶 紫菀（各一钱） 桔梗（二钱） 甘草 枳壳 黄芩（各一钱） 天花粉（三钱）

　　水煎服。

　　人有寒气入胃，结成寒痰，日日呕吐，人以为寒痰在胃，谁知是胃气之虚，而寒结为痰乎。凡人胃气旺，则水谷入而化精，原不生痰。惟胃气虚，仅能消谷，不能消水，则水积而为痰矣。然而胃虚者，火气之衰也。火旺则土旺，火衰则土衰，土衰不能制水，故不变精而变痰也。夫胃土自寒，尚且水变为痰，况外寒又侵胃乎。内外之寒合，自然痰涎日多，下不能化，必至上涌而吐矣。祛寒其可缓乎，惟是祛胃土之寒，必须补心火之旺，火旺土坚，何痰不化哉。

　　方用六君子汤加味治之。

　　人参（三钱） 白术（五钱） 茯苓（三钱） 陈皮（一钱） 甘草（三分） 半夏（一钱） 肉桂（二钱）

　　水煎服。

　　六君子汤原是补脾胃之圣药。胃病而治脾者，脾胃为表里，脾健而胃更健也。肉桂上补心火，而下尤补肾火也，心火旺而胃温，肾火旺而脾热，脾胃两热，寒痰有不立消者哉。

　　此症用加味参术苓附汤亦甚效。

　　人参（一钱） 白术（三钱） 茯苓（三钱） 附子（二分） 神曲（一钱） 麦芽（一钱） 白芥子（三钱）

　　水煎服。

　　人有热气入胃，火郁成痰，痰色黄秽，败浊不堪，人以为热痰作祟，谁知是胃火之未消乎。夫胃本属土，胃火之盛，由于胃土之衰也。胃土衰而外热犯之，似与胃相宜，何以反化为痰乎。盖胃土既虚，则水谷之入不能生津以润土，而土气太干，必索外水以相救，水多火胜，而不相化，胃土抑郁而不伸，胃火亦搏结而不发，痰何能消，必变为黄秽败浊之色矣。

　　然则治法不必治痰，补胃气之虚，少加散火抒郁之味，则胃土复强，消痰更易。

　　方用疏土汤：白术（三钱） 茯苓（五钱） 干葛（五分） 人参（一钱） 甘草（三分） 陈皮（五分） 天花粉（三钱） 竹叶（三十片） 甘菊（二钱） 柴胡（五分）

　　水煎服。一剂胃郁解，二剂胃火散，三剂胃痰消，四剂全愈。

　　此方补胃重而泻火轻，以郁火之痰原未常大旺也。故补胃而火可散，散火而郁自解，况方中原有葛根、柴胡以解其郁乎，郁开痰豁，必至之势也。

　　此症亦可用玄石花粉散：石膏（二钱） 白术（三钱） 茯苓（五钱） 天花粉 玄参（各三钱）

　　水煎服。

　　人有感雨露之湿，或墙垣土房之湿，以致湿变为痰，成为痰饮。肢节酸痛，背心作疼，脐下有悸，人以为湿痰成病，谁知是脾气之湿，湿以助湿乎。夫脾最恶湿，必得肾火以燥之，则汗泥之土，始成膏壤，水入脾中，散精而无留伏之害，惟肾火衰微，不能生脾土，而脾土愈湿，土湿自易成痰，又加天地之水气，两相感召，则湿以添湿，痰更添痰矣。治法补肾火以生土，补火之药，仍于补脾之中用之，则火无亢炎之祸，土有健顺之宜。

　　方用五苓散治之：白术（一两） 猪苓（三钱） 泽泻（二钱） 茯苓（一两） 肉桂（二钱） 半夏（三钱）

　　水煎服。一剂脐下之悸除，二剂肢节、背心之疼痛止，三剂痰饮尽消，四剂全愈。

　　五苓散乃利水之神剂也。肉桂温命门之火，更能引湿痰化水，尽趋于膀胱而出。尚恐旧痰已化，而新痰又生，故加入半夏以消之，助苓、术之醒脾，尤能奏健土之功也。土生火中，火旺土内，一方而火土两安，脾肾兼补，此五苓散之功也。

　　此症用制涎汤亦效。

　　茯苓 薏仁 白术 山药（各五钱） 肉桂（一钱） 半夏（二钱）

　　水煎服。

