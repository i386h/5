<!-- { "loadSidebar": true } -->
　　人有阴虚枯槁，肺气困乏，嗌塞喉干，咯痰动嗽，此肺气之燥也。夫肺之燥，必非一日，夏伤于热，秋必病燥。肺属金，而金最畏火，夏火炎炎，肺金不能敌火气之克耳。但金既畏火克，即宜发燥，何待火退金旺之时反现燥象。不知金畏火刑，而金尚出其肺中之液，犹可以敌火气之炎，迨火令既过，金无所畏，不足之气形焉，转难济肺气之乏，势必求外水以止渴。然而外水止可入胃，终不可以入肺，且肺气既燥，肺难自顾，何能下生肾水，乃肾中取给又不免，则燥且益燥，咳嗽吐痰之症生矣。治法似宜补脾胃，以生肺金矣。然健脾助胃之药，性多燥烈，以燥投燥，则肺中之津液未能遽生，反足以添其火炎。必须于润肺之中而大补其肾水，肾水足而肺金得养，子富而母自不贫也。且肺金之气，夜藏于肾，向因肾涸，力难迎肺金，以归藏于肾之内，肺乃取给于肾，而肾之水不足以供肺之用。肺乃半途而返，不忍入于肾子之宫，肾见肺金之燥，出其涸竭之水以济之。涸竭之水，水中有火也，肺不敢受，于是不变津而变痰。此痰也，肺未常欲其上升，无如上焦火旺，肺液干枯，不得不取资于痰，以暂救其嗌燥，故咯而升痰。迨痰既上升，而上焦之火，彼此相斗，嗽又生矣。

　　方用润燥饮：麦冬（一两） 熟地（一两） 苏子（一钱） 白芥子（二钱） 甘草（一钱） 桔梗（三钱） 天门冬（三钱） 山茱萸（五钱） 北五味（五分） 人参（一钱）

　　水煎服。二剂肺润，四剂肾润，十剂全愈。

　　此方用二冬以润肺，用熟地、茱萸以补肾，肺肾相通，加人参、五味以益气，气旺而津液尤易生也。又恐过于补肾，而不上走益肺，故加升提之味，使益肺多于益肾。尚虑用参以助燥，更入苏子、甘草使之调和于上焦之间，同白芥子以消膜膈之痰，又不动火以增燥，亦何致有痰嗽之患哉。

　　此症亦可用润稿汤治之。

　　熟地 麦冬 葳蕤（各一两） 甘草（五分） 百合（五钱） 贝母（一钱）

　　水煎服。

　　小儿痰气壅阻，窍隧不开，手足逆冷，有如风症，人以为慢脾风也，谁知是脾虚而痰盛乎。夫小儿以脾健为主，脾土不旺，则所食之水谷，尽变为痰。痰气既盛，则经络之间无非痰结，窍隧闭塞，气即不能展舒矣。脾主四肢，手足者，脾之所属也，脾气既不能展舒，何能运动夫手足乎，此逆冷之所以成，而非外风之中也。风性甚动而且急，使真有风入，则疾风豪雨，势不可当，安有迂缓舒徐者乎。无奈前人巧立名色，谓是慢惊之风，创造牛黄、犀角、蛇、蝎等药以疗之，遂至杀小儿如草菅，深可痛惜。使早用健脾之剂，少佐之以祛痰之药，则无儿不可活也。

　　方用健土开涎散：人参（五分） 茯苓（二钱） 陈皮（二分） 薏仁（二钱） 干姜（二分） 砂仁（一粒） 白术（二钱） 天花粉水煎服。一剂风定，二剂痰消，三剂全愈。

　　此方健土以消痰，与六君子汤不相上下。然六君子用半夏以消痰，未免有耗气之失，不若此方专利脾中之湿，又能通气温中，更胜于六君子也。倘执此方，概治小儿之痰，庶几全治者众矣。

　　此症用健运汤亦佳。

　　人参（一钱） 茯苓（三钱） 甘草 枳壳 苏叶 半夏（各三分） 益智仁（三粒） 白豆蔻（一粒）

　　水煎服。

　　人有老痰结成粘块，凝滞喉咙之间，欲咽不下，欲吐不能，人以为气不清，谁知是肝气之甚郁乎。此等之痰，必成黄秽之色。盖留于膜膈之上也，老人虚人最多。此痰非舒发肝木之气断然难消，然徒舒肝木之气，不大补肝中之血，则胁间之燥不能除，膜膈之痰亦不能化。然而肝中之血，肾水之所滋也，补肝必须补肾，而兼消痰。

　　方用润燥破痰汤：白芍（一两） 香附（一钱） 青黛（五分） 天花粉（二钱） 白芥子（二钱） 玄参（五钱） 茯苓（三钱） 山药（三钱）

　　水煎服。一剂痰易吐，二剂痰易咽矣。连服四剂而痰块开矣，再服四剂而老痰尽消。

　　此方肝肾两治，肝气宣而肝血养，则肝火不搏聚于胸中，自然老痰不凝滞于胁内。惟是老痰最难速化，此方必须多用，但不可责其近功耳。

　　此症用宽膜汤亦效。

　　白芍（三钱） 枳壳（三分） 甘草（五分） 神曲（三钱） 白芥子（三钱） 炒栀子（一钱） 白术（二钱） 郁金（一钱）

　　水煎服。

　　人有痰在膈上，大满大实，气塞不能伸，药祛而不得下，人以为邪在上也，谁知是邪在下乎。夫上病宜疗下，何以古人用上治吐法而能愈乎。此亦一时权宜之法，非可常用之道。

　　世人遵张子和之教，一见满实之症，便用吐药，谁知尽可不吐哉。凡见满实之症，下之自愈。但下不同耳。下之者，乃祛入胃中，非祛入肠中也。痰涎上壅于膈，原是胃气之盛，而本于胃火之盛也。泻胃火之有余，自然现胃气之不足，胃气无满实之象，膈中满实，安能重满重实耶。势必痰气顿消，尽落于胃中矣。何必涌痰上吐，损伤胃气，使五脏之尽反复哉。

　　方用降痰舒膈汤：石膏（三钱） 天花粉（三钱） 浓朴（一钱） 枳壳（一钱） 半夏（一钱） 茯苓（五钱） 益智仁（五分）

　　水煎服。一剂满实平，二剂满实尽除，痰亦尽下。

　　此方泻胃火而降痰，实有奇功。虽其性亦迅烈不平，然胜于吐法实多也。世人欲用吐法者，先用此方，不效后再用吐药，有益于生命无穷，幸勿哂医学平庸，谓用药之胆怯也。

　　此症亦可用伸膈汤治之。

　　栝蒌（三钱） 半夏（三钱） 枳壳（一钱） 甘草（一钱）

　　水煎服。

　　人有遍身俱长大小之块，累累不一，人以为痰块也，谁知是气之不行，而痰因结之而不散乎。夫怪病多生于痰，身中长块，亦怪病之一也。然而痰生块结，必有其故。盖痰之生本于湿，块之结成于火，故无湿不能生痰，而无痰不能成块。第痰之生也。虽生于湿，块之成也，虽成于火，苟气旺而湿又何留，湿苟不留，火又何从而起，是消块不必去火，惟在于消痰，亦不必全消夫痰，又在亟补其气，盖气旺则痰消，痰消则块亦消也。

　　方用二陈汤加味治之。

　　人参（三钱） 茯苓（三钱） 白术（五钱） 陈皮（二钱） 半夏（三钱） 白芥子（三钱） 姜炒黄连（五分）

　　水煎服。十剂消半，三十剂全消。

　　此方本消痰之圣药，亦消块之神剂，块成于痰，消痰即所以消块也。

　　此症亦可用矾石消垒散。

　　泽泻 半夏（各三钱） 茯神 白术（各五钱） 薏仁（一两） 附子（二分） 人参（二钱） 甘草（五分）

　　白矾（一钱） 黄连（三分）

　　水煎服。十剂自消。

　　人有性喜食酸，因多食青梅，得痰饮之病。日间胸膈中如刀之刺，至晚而胸膈痛止，膝KT大痛，人以为胃中之寒，谁知痰饮随气升降而作痛乎。夫痰在上宜吐，痰在中宜消，在下宜降。今痰饮在胸膈之间，是痰在上焦也。不可用消痰，降痰之法，必当用吐药吐之。惟是吐痰必伤其气，毋论大吐之后，使脏腑反复，多伤胃气。而多食酸味之人，则肝木必旺，而恣肆其横逆之势，以伤中州之土矣。土伤则胃气更损，虽久积之痰顿失，新长之痰安保其不再聚乎。治法于吐中而仍行其补胃、平肝之法，使痰去而正又不亏之为得也。（症伤于酸，必用吐法以开之也，乃吐不伤经，尤善用吐也。

　　方用：参芦（一两） 瓜蒂（七枚） 白芍（一两） 白芥子（一两） 竹沥（二合）

　　水煎服。一剂必大吐，尽去其痰，其痛如失。然后用二陈汤调理，不再痛。

　　前方名为倒痰汤，用参芦以扶胃土，用白芍以平肝木，用白芥子、竹沥共入于瓜蒂之中，吐痰即用消痰之药，使余痰尽化，旧痰去而新痰不生，得治痰之益，又绝其伤气之忧也。

　　此症用蒌苏饮亦佳。

　　栝蒌（三钱） 甘草（一钱） 半夏（三钱） 苏叶（三钱） 竹沥（一合） 陈皮（一钱）

　　水煎服。

　　人有偶食难化之物，忽然动惊，因而饮食减少，形体憔悴，面色黄瘦，颠寒作热，数载不愈，人以为劳瘵之症也，谁知痰裹其食而不化乎。夫伤食之病，未有手按之而不痛者，况痰裹其食，其痛尤甚，何以经岁、经年而人未知也。且食至岁月之久，宜当消化，何久留在腹乎。不知食因惊而留于腹者，食存于两胁之旁，外有肋骨护之，手按痛处不能及也。食因痰裹，痰既不消，食亦不化，故有留中数载，仍为旧物，人所未知也。两胁之地，乃肝木之位，痰食积于中，自生如疟之症，发寒发热，状似劳瘵，以劳瘵治之，则惊气不解，而痰食如故，病何能愈哉。治法开其惊，降其痰食，数载之病一朝可去。

　　方用释惊汤治之。

　　白芍（一两） 当归（五钱） 青木香（三钱） 大黄（三钱） 枳实（一钱） 白芥子（三钱） 茯苓（三钱） 枳壳（一钱） 甘草（五分） 麦芽（一钱） 山楂（十粒）

　　水煎服。一剂而痰食尽下，不必再剂。

　　此方消痰降食，专走于两胁之间，开其惊气，故奏功如神耳。

　　此症用易消散亦效。

　　山楂（三钱） 麦芽（三钱） 白术（一两） 鳖甲（一两） 茯苓（三钱） 半夏（三钱） 附子（一片）

　　水煎服。

　　卷之十

　　鹤膝门（二则）

　　人有足胫渐细，足膝渐大，骨中酸疼，身渐瘦弱，人以为鹤膝之风，谁知水湿之入骨乎。

　　夫骨最坚硬，湿邪似难深入，何竟入于膝乎？此因立而行房所成也。凡人行房，必劳其筋骨，至于精泄之后，则髓必空虚，髓空则骨空，邪即乘其虚空而直入矣。若膝则筋骨联接之处，骨静而膝动，动能变而静不能变也。不变者形消，能变者形大。但其病虽成于肾精之虚，而治病断不可单治其肾，因所犯者湿耳。湿乃阴邪，阴邪必须以阳气祛之。肾之精，阴水也。补精则精旺，阴与阴合，阴无争战之机，不战而邪何能去？故不当补精而当补气。方用蒸膝汤：生黄 （八两） 金钗石斛（二两） 薏仁（二两） 肉桂（三钱）水煎二碗，先服一碗，即拥被而卧，觉身中有汗意，再服第二碗，必两足如火之热，切戒不可坐起，任其出汗，至汗出到涌泉之下，始可缓缓去被，否则万万不可去也。一剂病去大半，再剂病全愈。

