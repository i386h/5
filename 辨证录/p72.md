<!-- { "loadSidebar": true } -->
　　人有终日举阳，绝不肯倒，然一与女合，又立时泄精，精泄之后，随又兴起，人以为命门之火，谁知阴衰之极乎。夫阴阳原两相平者也。无阳则阴脱而精泄，无阴则阳孤而势举，二者皆能杀人。彼此相较，阴脱之症骤而死，阳孤之病缓而死。似乎骤而死者难治，缓而死者易医。而孰知阴脱之症，其阳不绝，补阳可以摄阴；阳孤之病，其阴已涸，补阴难以制阳。盖阳生阴甚速，阴接阳甚迟，故脱阴留阳者，往往可援，孤阳无阴者，每每不救耳。虽然阴根于阳，补阳而阴可生，安在阳不根阴，而补阴即不能生阳乎。使强阳不倒之人，尚有一线之阴在，则阴必可续而可生，阴既生矣，则阳不为孤阳，阴日旺而阳日平，谁谓非死里求生之妙法乎。方用平阳汤：玄参（三两） 山茱萸（一两） 沙参（二两） 地骨皮（一两） 丹皮（一两）水煎服。连服二剂，而阳不甚举矣。又服四剂，阳又少衰矣。再服四剂，阳平如故。

　　此方纯是补阴之药，更能凉其骨中之髓。又恐过于纯阴，与阳有格格不入之意，复加入山茱萸，阴中有阳也，使其引阴入阳，以制其太刚之气，真善于制刚也。倘见其火旺之极，妄用黄柏、知母以寒凉折之，毋论水不可以灭火，反激动其龙雷之怒，阴不能入于阳之中，阳反离夫阴之外，有不至于死亡而不可得也。

　　此症亦可用济阳汤治之。

　　熟地（二两） 玄参 麦冬 沙参（各一两）久服自安。

　　人有终日操心，勤于诵读，作文之时，刻苦搜索，及至入房，又复鼓勇酣战，遂至阳举不倒，胸中烦躁，口中作渴，两目红肿，饮之以水不解，人以为阳旺之极，谁知心肾二火之齐动乎。夫心肾无一刻不交，心交于肾，则肾火无飞腾之祸：肾交于心，则心火无亢烈之忧。若日劳其心，则心不交于肾；夜劳其肾，则肾亦不交于心。心肾不交，则水火无既济之好，觉一身上下，无非火气，于是心君失权，肾水无力，而命门之火与心包之火反相合而不相离，骨中髓动，髓海煎熬，肝中龙雷之火亦起而相应，三焦之火亦且附和，以助其炎上之势，火尽上升，阳无所寄，势不得不仍归于下，下又难藏，因走于宗筋阴器之间，阳乃作强而不可倒矣。此等之病，至危之症也，非迅解二火，阳何能倒。然解火又禁用寒凉以直折其火，盖二火乃虚火，而非实火。惟有引火归经，少用微寒之品，以退其浮游之火，则火自归源，而鲜决裂之虞。方用引火两安汤：玄参（一两） 麦冬（二两） 丹皮（五钱） 沙参（一两） 黄连（一钱） 肉桂（一钱）水煎服。一剂而火少衰，二剂而阳乃倒矣。连服四剂，而火乃定。减黄连、肉桂各用三分，再服数剂，两火不再动矣。

　　此方补阴以退阳，补阴之中又无腻重之味，得黄连、肉桂同用，以交心肾，心肾合而水气生，水气生而火自解。况玄参、麦冬、沙参又是退火之味，仍是补水之品，所以能退其浮游之火，解其亢阳之祸也。

　　此症亦可用加减济心丹：人参炒枣仁（各五钱） 熟地 玄参 麦冬 丹皮（各一两） 莲子心 茯苓（各三钱）

　　水煎服。四剂即安。

　　卷之十

　　发斑门（二则）

　　人有身不发热，胸胁之间发出红斑，不啻如绛云一片，人以为心火热极，谁知胃火之郁极乎。夫胃火本宜炎上，何郁滞不宣？盖风寒外束之也。火欲外出，遇寒遏抑之则火不得出而内藏。然而火蕴结于胃中，终不能藏之也，于是外现于皮肤，发红云之斑矣。此时以凉药逆投之，则拂其热之性，而变为狂；以热药治之，则助其火之势，而增其横。必须以风药和解之为得，又不可竟用风药也。大约火旺者水必衰，不补其水，仅散其火，则胃中燥热何以解氛，不得风而愈扬乎。诚于水中散其火，则火得水而有制，水佐风而息炎，斑且消灭于乌有，断不至发汗亡阳，以成不可救之症也。方用消红汤：干葛（二钱） 玄参（一两） 当归（一两） 芍药（五钱） 升麻（一钱） 生地（一两） 麦冬（一两） 甘草（一钱） 天花粉（二钱）水煎服。

　　此方补阴以制火，凉血以化斑，但用散而不用寒，但用和而不用战，自然郁宣而热减，水旺燥除，何斑之不尽消哉。

　　此症用散云汤亦神。

　　葛根（三钱） 青蒿（五钱） 生地（一两） 玄参（一两） 升麻（一钱） 贝母（三钱） 麦冬（五钱）水煎服。二剂愈。

　　人有满身发斑，非大块之红赤，不过细小之斑，密密排列，斑上皮肤时而作痒，时而作痛，人以肺火之盛也，谁知肺火之郁乎。盖肺主皮毛，肺气行而皮毛开，肺气郁而皮毛闭。其所以郁者，以心火刑金，外遇寒风之吹，肺火不得达于皮毛，而斑乃现矣。然则肺之生斑，仍是内热之故，治法仍宜泻火。然火郁于皮毛，不用解表，而骤用泻火之品，反能遏抑火气，不向外达反致内攻，势必至表症变为里症，尤可虞也。故必须散表之中，佐以消火，则散斑自速也。方用散斑饮：玄参（五钱） 升麻（二钱） 白芷（一钱） 荆芥（二钱） 甘草（一钱） 麦冬（五钱） 生地（一两） 黄连（一钱） 天花粉（三钱）水煎服。一剂斑消，二剂全消。

　　此方散多于清者，以清火则火愈郁，而气不宣，散风则风尽解，而火亦息也。

　　此症亦可用苏叶解斑汤：苏叶（三钱） 生地（三钱） 麦冬（五钱） 甘草（一钱） 桔梗（二钱） 升麻（一钱） 贝母（二钱） 当归（五钱）水煎服。二剂愈。

　　卷之十

　　火丹门（三则）

　　人有身热之后，其身不凉，遍身俱红紫之色，名曰火丹，人以为热在胸膈，谁知热在皮肤乎。夫火丹似与发斑相同，何分二名？不知二病热虽相同，而症实各异。

　　盖发斑者，红白相间也；火丹者，一身尽红也。发斑，热郁于内而发于外；火丹，热郁于外而趋于内。发于外者，有日散之机；趋于内者，有日深之势。故发斑之症轻，火丹之病重。然不知消火之法，轻者未必不变为重，苟知散郁之方，重者亦变为轻也。故治火丹之病，补其水之不足，散其火之有余，使火外出，不在内攻可也。方用消丹饮：玄参（三两） 升麻（二钱） 麦冬（一两） 桔梗（二钱） 生甘草（一钱）水煎服。一剂丹化，不必二剂。

　　此方用玄参解其浮游之火，以麦冬滋其肺金之气，用桔梗、升麻表散于毛窍之间，用甘草调和于脏腑、经络之内，引火外行，所以奏功神速耳。

　　此症亦可用防桔汤治之。

　　防风（一钱） 麦冬 玄参（各一两） 桔梗（三钱） 甘草（一钱） 天花粉（二钱） 黄芩（二钱）水煎服。一剂轻，二剂愈。

　　人有赤白游风，往来不定，小儿最多此症，似乎发斑，但发斑有一定之根，赤白游风无一定之色，人以为三焦之实火，谁知是胃火之郁热乎。夫胃火不郁，必有发汗亡阳之祸，正惟火郁不宣，则热不在外而在内矣。然而火盛自必由内达外，而外又不可遽达，于是或发于此而移于彼，或现乎白而改乎红，竟无有定象耳。论其治法，自宜以清热为主，而清热必须凉血。然血寒则凝滞不行，虽血能止火，而终难散火，必须行血以舒热耳。方用清火消丹汤：生地（一两） 丹皮（三钱） 甘草（一钱） 玄参（三钱） 牛膝（二钱） 赤芍（三钱） 荆芥（二钱） 天花粉（一钱）水煎服。连服二剂而丹消矣，再服二剂全愈。

　　此方凉血而兼行血，清火而并散火，既无大寒之虞，自无甚热之虑，郁易开而火易达矣。

　　此症用荆芥祛风汤治之。

　　荆芥（二钱） 甘草（一钱） 半夏（五分） 麦冬（五分） 当归（三钱） 白芍（三钱）水煎服。

　　人有满身发斑，色皆黄白，斑上有水流出，时而作疼，久之皮烂，人以为心肝二经之火，谁知脾肺之湿热乎。盖火丹原有二症，一赤火丹，一白火丹也。赤丹皮干，白丹皮湿，赤丹属心肝之火，白丹属脾肺之湿。然而热郁于皮毛，则赤白、干湿一也。夫湿从下受，其病宜在下体，何上身亦成黄白之丹乎？盖脾为肺之母，脾病子愿代母以受其苦，将湿气分散于皮毛，火热亦随之而外越，然而脾病，肺尚不至十分之切肤，所以湿热之邪，畏肺气之健，不敢径从皮毛而泄，反留恋于皮毛之中，而色乃外现黄白耳。治法利其水湿之气，解其火热之炎，仍从膀胱下走，皮毛正不必外逐也。

　　盖湿热之盛，原在脾不在肺，母逐其仇，子有不随之而共逐者乎。所以祛其脾之湿热，而肺中之湿热不逐自散。方用除湿逐丹汤：防风（三分） 苍术（三钱） 赤茯苓（五钱） 陈皮（五分） 浓朴（一钱） 猪苓（一钱） 山栀子（三钱） 甘草（三分） 白术（三钱） 薄桂（三分）水煎服。连饮数剂，丹退而愈。

　　此方利水多于散火者，以湿重难消，水消则火亦易消也。

　　此症用桑白分解散亦效。

　　薏仁（二两） 泽泻（三钱） 升麻（一钱） 天花粉（三钱） 桑白皮（三钱） 神曲（三钱）水煎服。

　　卷之十

　　离魂门（三则）

　　人有心肾两伤，一旦觉自己之身分而为两，他人未见，而已独见之，人以为离魂之症也，谁知心肾之不交乎。人身之心肾，无刻不交。心不交于肾，则梦不安；肾不交于心，则神发躁。然此犹心病而肾不病，肾病而心不病也。故梦虽不安，魂犹恋于心之中；神虽发躁，魂尚根据于肾之内，魂欲离而不能离也。惟心肾之两亏，则肾之精不能交于心，而心之液不能交于肾，而魂乃离矣。虽然魂藏于肝，未闻藏于心肾也。心肾亏而肝气未伤，则肝能藏魂，何便至于离哉？不知肝之母肾也，肝之子心也。肝居于心肾之间，肾亏则无水以生肝，而肝伤矣。心亏则无液以耗肝，而肝又伤矣。肝伤则血燥，血燥则魂不能藏，往来于心肾，母不能生，子不能养，魂安得不离哉。治法似宜大补其肝血，以引其魂之入肝矣。然而魂虽入肝，心肾未补，仍耗损肝木之气，魂即暂归而复离，必须兼补心肾之为得也。方用摄魂汤：生枣仁（五钱） 麦冬（一两） 熟地（一两） 白芍（一两） 当归（五钱） 山茱萸（五钱） 人参（一两） 茯神（五钱） 远志（二钱） 巴戟天（五钱） 柏子仁（三钱） 白芥子（二钱）水煎服。一剂而魂合为一矣。连服数剂，不再离也。

　　此方心肝肾兼治，肾水润而肝不燥，肝血旺而心不枯，心欲交于肾，而肝通其气，肾欲交于心，而肝导其津，自然魂定而神安，神安而目一，不至有歧视之分也。

　　此症用合魂丹亦可治。

