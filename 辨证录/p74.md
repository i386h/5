<!-- { "loadSidebar": true } -->
　　人有一时中邪，目见鬼神，口出胡言，或说刀斧砍伤，或言弓矢射中，满身疼痛，呼号不已，人亦以为中邪，谁知是中肺气之邪乎。夫肺属金，邪盛乘肺气之虚而入，自是金气之邪，其神必金甲将军，其鬼必 狞之状，或断头折臂，带血淋漓者有之，似乎邪从外入，非由内召也，然而肺藏魄者也，肺气一虚，魄且外游，魄属阴，与神鬼原为同类，其感召诸邪，尤易入体。且肺主皮毛，肺气虚，皮毛之窍尽开，邪乘空窍而入于腑，由腑而入于脏，又何难哉？故治此邪，必须治肺气也。但肺为娇脏，治肺之药，不能直入于肺，则攻邪之药，何能直达于肺乎。肺之所畏者，火也；肺之所喜者，土也。补其脾胃之土，则肺之正气自旺；泻其心经之火，则肺之邪气自衰，于补土、泻火之中，少佐以消痰、逐邪之味可也。方用助金祛邪丹：麦冬（一两） 茯苓（五钱） 黄连（五分） 苏叶（一钱） 桔梗（二钱） 甘草（一钱） 白术（三钱） 人参（一钱） 陈皮（一钱） 天花粉（三钱） 神曲（二钱）水煎服。一剂心清，二剂魄定，三剂邪散矣。

　　此方心、肺、脾、胃四经同治之法也。攻邪之中，不伤正气，所以正气既回，邪气即散矣。

　　此症用安魂散亦神。

　　桔梗（三钱） 甘草（一钱） 青黛（五钱） 百部（一钱） 山豆根（一钱） 人参（三钱） 茯苓（五钱） 天花粉（三钱）水煎服。一剂即安。

　　人有猝中邪气，眼目昏花，或见妇女之妖娆，或遇儿童之娇媚，两目注恋，彼此调笑，遂至心魂牵缠，谵语淫乱，低声自语，忽忽如失，皆谓中邪，然此邪乃肾气之水邪也。夫邪每乘人邪念而入，古人云：心正何惧邪侵。故正气未衰，则邪正两途，乌能相并，惟正气既虚，而邪念又起，是予邪以入门之机也。但肾有补无泻，今人之肾气无不虚者，肾虚宜正气亦虚矣。肾之有补无泻者，言肾之真阴，非言肾之正气。正气虚而邪火旺，邪火旺而邪气生，所以正气未漓者，虽真阴少亏，邪不能入。惟真阴大亏，正气又丧，邪始得而凭之。治法必须补肾之正气，邪气不必治也。盖攻肾中之邪，必损肾中之正，故攻邪之法，不在攻肾，而在攻胃，以胃为肾之关也。邪在肾之关门，而肾之正气，不能上通于心，故作郑声之语，捣其关门之邪，正所以救肾也。方用捣关救肾汤：人参（五钱） 白术（一两） 山药（一两） 芡实（五钱） 薏仁（一两） 白芥子（三钱） 泽泻（三钱） 半夏（三钱） 玄参（五钱） 知母（一钱） 浓朴（一钱）

　　水煎服。一剂痰涎消，二剂心魂定，三剂全愈。

　　此方治胃之邪，仍是治肾之药，双治之法也。或谓治肾不宜治胃，以胃在上而肾在下也，何以治胃而能愈？不知入肾之药，必先入胃后入于肾，故泻胃邪即所以泻肾邪也。

　　今兼治之，则二经之间，邪俱无藏身之地，是以不必多剂，即能奏功耳。

　　此症用益智助神汤亦效。

　　白术 熟地（各一两） 白芥子 天花粉炒黑 荆芥（各三钱） 山茱萸 巴戟天（各五钱）水煎服。四服全愈。

　　人有感邪气于一时，即狂呼大叫，见人则骂，大渴索饮，身体出汗，有似亡阳，然而亡阳之症，必然躁动，中邪之病，惟高声呼叫，而身卧于床，绝无有登高逾垣之事，听木声而大笑，聆人语而开颜，见天光而若畏，胆日色而如惊，人以为阳明之热病也，谁知是中土气之邪乎。夫脾胃属土，脾属阴，胃属阳，土邪多不正之气，故病兼阴阳，所以难治也。攻其阳而阴邪未去，必有逗遛之患；捣其阴而阳邪仍在，更多狂越之炎，必兼阴阳两治，邪始不敢停留耳。方用兼攻汤：石膏（五钱） 人参（三钱） 白术（一两） 浓朴（二钱） 天南星（三钱） 半夏（三钱） 陈皮（一钱） 麦冬（一两）水煎服。一剂神定，二剂神安，三剂全愈。

　　此方脾胃兼治，泻阳火以平胃，祛阴痰以养脾，脾胃气旺，则邪难侵正。人生以脾胃为主，土邪之相侵，以土附土也，何反称难治？不知正土之气，得邪土之气相间，则正土必崩，土之正气衰，以致土之邪气入，可不急补正气乎。故诸邪袭人，皆宜急补正气，而土邪尤宜补正。倘徒攻其邪，则十人十死，不可不戒也。

　　此症用培土饮治之亦神效。

　　人参（三钱） 白术（一两） 茯苓（五钱） 半夏（三钱） 附子（三分） 玄参（一两）水煎服。二剂愈。

　　人有为鬼魅所凭，经岁不愈，裸体瞠目，大诟且祛人，不使近医，药治之即倾于地，无可如何，人以为邪气之入心也，谁知是火热之在胃乎。夫胃火一发，多不可救，何鬼魅凭之，反不发狂乎？盖狂症乃自己发狂，非己不欲狂而代为之狂者也。代为之狂，仍是祟而非病也。第无祟者可以治狂，而有祟者治狂，而药不能入口，将奈何？夫狂病未有不胃热也，热病见水，未有不心快朵颐者也。吾用水以解热，即用水以定狂。方用轸水散：用蚯蚓数十条，捣烂投水中搅匀，少顷去泥。取此净水一大盆，放于病者之前，切不可劝其饮水，病者见之色喜，必自饮之而安卧，醒来狂定，祟亦去矣。

　　夫祟最喜洁而恶秽，蚯蚓入水则水秽矣。秽宜鬼魅之所恶，然而水则投病者之喜，病者欲自饮，祟不得而禁之也。蚯蚓解胃中之恶，又善清心，故入口爽然也。心清而热又解，祟又安能凭而复狂哉。

　　此症用解魅丹亦神效。

　　白矾（二钱） 甘草 藜芦（一钱）水煎。执病患灌之。一剂必大吐而愈，不可再剂也。

　　卷之十

　　中妖门（六则）

　　人有偶遇妖狐，岁久缠绵，不肯遽去，以致骨瘦形枯，与死为邻者，本难治疗，以妖狐惟盗人之精也。精为人生根本，根实先拨，仅存躯壳，安得久乎？虽然狐媚之盗人精者，必使人昏迷而后取，是乘人梦中窃之也。苟用药得宜，尚可接续，以梦中窃盗，肾根未漓也。若大补病患之精，仍为狐媚所取，漏卮又何能补？必须用内外兼治之法，狐媚可祛也。内治方名为断媚汤：巴戟天（一两） 人参（一两） 熟地（一两） 山茱萸（五钱） 茯苓（五钱）水煎服。日日一剂。

　　外治方名为却媚丹：花椒（一钱） 生附子（三分） 麝香（一分） 砂仁（三粒） 细辛（三分） 瓜蒂（三枚） 三柰（一钱）各为细末，用蜜调。男搽阴茎头上，并根下，女搽阴门内外，狐见之必大骂而去，不敢再犯。一连七日敷之，若来即敷，其迹自断，而断媚汤必须服一、二月也。

　　内治之药，不过补其心肾之亏，用外治方者，以狐媚迷人，先以唾送入人口，人咽其津，即刻昏迷，彼即乘人之迷，乃用舌战，人亦如梦非梦，听其口吮，乐甚而忘其泄精也。外治之药，皆狐媚所畏，吾即因其所恶而制之也。

　　此症用输精汤亦妙。

　　熟地（二两） 巴戟天（一两） 肉苁蓉 麦冬（各五钱） 北五味（一两）水煎服。

　　服后童便漱口即去。

　　人有感遇蛇妖，绸缪缒绻，数月之后，身体干枯，皮肤燥裂，宛如蛇皮之斑，此蛇祟也。蛇系至阴之物，能盗至阳之气。肺属气，肺气尽为蛇妖所吸，则肺气不能生津，津枯则肺无所养。皮毛者，肺之所主也，内既不能养肺，肺将何津以养皮毛乎？此燥裂如斑之形见也。治法必须补肺气之不足。然而补气益助邪之所喜，不若用解毒之药，入之健脾利水之中，则邪气易散，正气可回耳。方用逐蛇汤：白芷（一两） 白术（二两） 苍术（一两） 车前子（一两）水煎服。小便中必有黑气喷出，随溲而泄也。一连四服，则皮肤之斑少软。后以雄黄（二两） 白芷（二两）各研细末，滚水煮数沸，乘热熏洗之。如是者三日，斑乃尽消。仍服逐蛇汤，四剂而愈。愈后，再用四君子汤加味治之。

　　人参（三钱） 白术（一两） 生甘草（二钱） 茯苓（三钱） 麦冬（一两） 天门冬（五钱） 百合（一两） 沙参（五钱）水煎服。一月可复元也。否则，蛇毒虽解，羸弱之极恐变成痨瘵矣。或问服逐蛇汤，蛇妖禁不许服，奈何？不知蛇最惧者，白芷也。将前药在病患房中煎之，彼闻气而疾遁矣，何敢作祟乎。但煎药之时，不可令病患知道，备药之时，亦不可令一人知也，人苟不知，妖断断不觉耳。

　　此症用苍黄散亦神。

　　人参（三钱） 苍术 雄黄（各一两）煎汤沐浴，数日即止祟。

　　人有身体伶仃，有皮无肉，胸胁间长成鳞甲，然健饭如故，人以为与龙交也。然人与龙交，则其人身虽变成鳞甲，必然有肉。盖其人为龙所爱，岂有丧人性命之理。且人与龙交，龙必转与之精气，其人久且变龙，遇风雨而化去。盖龙寿万年，龙亦水中之仙也，人变为龙，即人化为水仙耳，安有仅存皮骨者乎。然则前症非龙交也，乃龙盗人之气，故肉尽消耳。虽然真气为龙所盗，则人宜死矣，何故犹存人世，而胸胁长成鳞甲耶。不知龙止吸人之气，不吸人之精，龙属阳而恶阴，人之精水属阴，故龙不食也。胸胁生鳞甲者，龙吸人之气，不能一口吞咽，呼吸之间，以龙气回冲，而龙涎偶沾濡于人之胸胁，遂至生长鳞甲耳。治法必须化龙之毒，大补其真气，则无气可以生气，无肉可以长肉也。方用解鳞丹：人参（三两） 白术（二两） 茯苓（一两） 生甘草（五钱） 肉桂（二钱） 白矾（二钱） 丹砂末（三钱） 麦冬（五钱） 当归（一两） 白芥子（三钱）水煎服。一剂鳞甲尽消，再剂气旺，减药之半，连服十剂，人之肉生，再服十剂全愈。

　　此方补气为君，少佐之白矾、丹砂，龙毒何以易消乎？盖白矾最能软坚而化痰，丹砂最化鱼龙之毒，二味入于补气之中，全无干碍，所以合用成功也。但丹砂必须同药共煎，切不可生用调服，盖丹砂生用无毒，熟用则有毒，取其以毒攻毒也。或问龙吸人之气，则人之阳气尽散，宜胃气消亡，不宜健饭如故，讵识胃为肾之关，肾精未丧，则肾火犹存，肾火上蒸，而胃火接续，胃气升腾，所以可救。倘胃气消索，虽有解鳞汤之奇，亦无可如何矣。

　　此症用增味补气汤亦神。

　　人参 当归（各一两） 黄 （二两） 苍术（三钱） 雄黄（一钱）水煎服。服十日而鳞甲隐矣，渐生肉也。

