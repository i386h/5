<!-- { "loadSidebar": true } -->
　　人有山林之间偶遇少妇，两情眷顾，遂与野合，泄精如注，倦极困卧，醒来少妇已失所在，玉茎微痛，明日大痛，三日之后，肿如黄瓜之样，人以为野合浪战之伤，谁知是花妖之毒哉。夫花木之精有何毒？不知树木岁久，始能成精，物经长久，未有无毒者。况花木经数千百年之后，其孔隙之间，安保无蛇虫所居，得日月之灵气，虽已成精，而毒瓦斯留存未化也。

　　虽然木气慈仁，花妖每不杀人，不过盗人精气，以图自化其身，不意孔隙之间，留毒尚在，以致玉茎肿痛。花木之精，不皆阴物，有化老人者，有化道士者，有化秀士者，不止化女人，以迷惑男子也。化女者，多使人玉茎肿痛，化男者，反无恙耳。所以老树成精，往往得妇人之精气，便能立变为人，或投胎夺舍而去。惟化女者，未免贻害男子，天所以恶其过，而使斩伐之也，故花妖每不能成人耳。

　　树妖与花妖均盗人精气，而树妖得成正果者，以其求道心切，又不坏人，天所以恕而成之也。倘树妖纯盗人精气，不死不休者，仍为天之所怒，非遭斧斤之厄，即遇霹雳之震耳。玉茎肿痛，妖再不至者，畏天耳。然人何以治之乎？方用安阴汤：生甘草（五钱） 茯苓（五钱） 蚯蚓（二条） 葱（二枝） 黄柏（三钱）水煎服。

　　一剂即消，不必再剂也，以渣再煎汤洗之。

　　此方用生甘草以解毒，用茯苓以利水，蚯蚓者，最善消肿，黄柏祛火，葱能发散，同群共济，引毒直走膀胱，从阴器而出，毒出而肿自化矣。

　　此症用麝柏丹外治亦佳。

　　炒黄柏（五钱） 麝香（一钱） 生甘草（一钱）各为细末，香油调搽，三日愈。

　　人有邂逅少艾，目挑心许，或投以佩带，勾以语言，遂至引入家门，两相配合，晨夕肆淫，形体消瘦。初不知其为山魈也，久则时隐时现，常去常来。彼必自称仙子，号曰真人，且能体病患所欲，饮馔金物等项，心思得之，立时猝至，皆可用之而无疑。惟是山魈来时，必欲人尽去其衣，裸体而战，不似他妖之喜掩饰也。此等之怪，甚于花木之妖，轻于狐狸之祟。盖狐狸盗人之精，不尽不止；山魈止吸人之气，适可而止也。

　　然而，狐狸之祟易祛，山魈之魅难遣，以山魈亦具神通，未便以草木之药治之也。夫山魈，阳妖耳，阳妖自必喜阳，而山魈则喜阴，故逢女则易合也。然其性最喜洁恶秽，裸体而战者，正恐女子之秽其体也。治法即以秽治之。方用善秽汤：犬肉（二两，先煮汤二碗） 入：人参（一两） 红铅纸（一片） 肉苁蓉（三钱二）

　　蚕沙（三钱） 鸡卵（二枚） 山羊血（一钱） 龙骨末（一钱） 秋石（一钱）水煎服。

　　山魈知煎此汤，必在房中大骂，须令人锣鼓喧天，大闹于房外，彼必大笑。然后以此汤灌病人之口，得饮一口，山魈知之，大笑而去。乘其去后，急以狗血涂病患之面，与下体不便之处。少顷，彼必再来，见此等形状，断必绝交，不再至也。此乘其好洁而乱之也。

　　此症用苍狗汤治之亦神。

　　苍术（一斤） 狗血（一斤，和在一处，水一斤，再和合一处，煎数沸，将病患身体遍擦，彼必大骂而去。所擦之人，亦将血水擦面，妖即不能暗击矣。但煎药之时，须在邻舍无人处煎之，妖不能知也。）

　　人有游于洲渚之间，或遇矮人，或见长老，须眉颁白，道貌可观，引至其家，谈心论性，时往时来，莫能踪迹，此有道之士、即是怪物，何必拒之。间有化秀士以斗风流，变妖姬以逞姣好，乃美言相挑，以珍物相赠，人为所惑，遂至野合，久之探战吸精，尽情纵欲，人逐之而不避，人骂之而生嗔，飞沙走石，坏屋倒庐，世多不识其怪，谁知是鱼鳖元龟之族哉。夫水族之怪，不能离水，何以登岸而作祟耶？不知凡物之偷生于世者，年至千岁，皆能变化为人。既能变化，有何陆之不可游行乎。千岁之物，往往出而迷人者，亦其慕道之心太切耳。盖人之气最灵，物得之可以入道。但其初，心亦不过欲窃人之灵气，未常有害人之念也，故天亦置而不问。迨既与人接，欲尽取之而后快。遂动杀人之心，于是作祟兴妖之事起，人始知是妖，而谋共逐之矣。治法又不同于祛他妖之法，以他妖生于陆内，鱼鳖元龟生于水耳。

　　方用：硫黄数两，研末，煎汤。遍洒于病患之室与病患之家房中，时时烧之，使气味充闾，彼必畏缩而不敢入。更用苍术一两，白术二两，煎汤，日与病患服之。更将二味之渣杂之硫黄，煮熏病患之衣服褥被，自此永绝其迹矣。

　　二术乃纯阳之气，妖闻之最恶，况加入硫黄相克之物，安得不畏避哉。

　　此症用远邪饼亦神。

　　胡椒（四两） 干姜（一斤） 炒苍术（一斤）各为末，取芦柴烧灰，和勾成饼，在房内焚饼熏之，三日即断迹矣。如无芦柴，用炭末亦妙。

　　卷之十

　　中毒门（十二则）

　　人有服砒霜之毒，疼痛欲死，苟不急救，必至腐肠烂胃，吐呕紫血而死。盖砒霜乃天生之石，未常经火 炼，何以毒至如此？不知砒霜生于南岳之山，钟南方之火毒，又经火气，则其气大热，毒而加热，则酷烈之极，安得不杀人耶。且其性又善走，下喉必升降于肠胃之上下，肠薄皮穿，人乃死矣。天下毒药之横，莫此为甚。救法必须吐出其毒。然而虽经吐出，不能尽出其毒，必须用解毒之味。世人往往用羊血以吐之，亦有能生之者。但初下喉之人可救，食之多时，久入胃中，则无益矣。我有一方，得之异人所传，久暂皆可救。方名救死丹：生甘草（二两） 瓜蒂（七个） 玄参（二两） 地榆（五钱）水煎服。一下喉即吐，再煎渣服之，又吐，砒霜之毒必然全解。

　　甘草最善解毒，得瓜蒂必上涌而吐，砒霜原能上升，故引之而尽出也。然而砒霜又善下行，得玄参、地榆最解大肠之火毒，砒之大毒从上而出，走下者不过余毒耳。又得玄参、地榆而解之，则上下共相解氛，毒何能施其燥烈之虐哉。况玄参、地榆俱是润中解毒，所以能制其酷也。大约此方用之十人中，断可救八人。惟服下不能吐者，此肠胃已坏，不可救矣，非药之无效也，幸人急救之可耳。倘药不及煎饮，于饭锅中煮前药汁灌之，庶不致因循失救也。

　　此症用苦参汤救之亦神妙。

　　苦参（二两），煎汤一碗，一气服之，即大吐而愈。

　　人有服断肠草者，初则胸前隐隐作疼，久则气不能通，及至腹痛，大小便俱不能出而死。

　　夫断肠草即钩吻也，至阴之物，状似黄精，但叶有毛钩子二个。此物最善闭气，犹能使血不行动，气血闭塞，故尔人死，非肠果能断也。闽广之间，多生此物。妇女小忿，往往短见，偷食觅死如饴，取其不大痛楚也。世亦以羊血灌之，得吐则生。然亦有服羊血不肯吐者，往往不救。不知断肠之草，杀人甚缓，苟用解毒通利之药，无不生者，不比砒毒酷烈。方用通肠解毒汤救之。

　　生甘草（一两） 大黄（一两） 金银花（一两）水煎服。一泻而愈，不必二剂。

　　此方用金银花、生甘草以解其毒，用大黄迅逐以通其气，毒解气通，断肠之草何能作祟哉。

　　此症用白矾汤亦神。

　　白芍（三两） 白矾（五钱） 当归 丹皮（各一两） 柴胡（三钱） 附子（一钱）

　　水煎服。一剂气通即愈。

　　人有食漏脯充饥，致胸膈饱满，上吐下泻，大肠如刀割疼痛，泻不可止而死者有之。夫漏脯，即隔宿之肉食，屋漏之水滴入而名之也。似乎无甚大害，何以成毒杀人？此言岁久之屋， 尘甚多，屋上必有蛇蝎行走，尘灰倒挂，系蜘蛛蛸 结成，无非毒物。天雨之水，顺流而下，凡毒瓦斯得水则化，然化于水中也。水人肉食之内，毒将何往，自然结于脯中而不化矣。

　　以毒物充饥，安得不变生不测哉。但世多食漏脯不死，又是何故？其屋必非岁久之屋，未曾经蛇竭行走故耳。食之虽不至死，病则断不能免，所以漏脯为太上所戒。倘人误食，疼痛吐泻，急用解毒之药，可以得生。方用化漏汤：山楂（三钱） 生甘草（五钱） 大黄（三钱） 浓朴（三钱） 白芷（二钱） 麦芽（二钱）水煎服。一剂毒尽出矣，二剂痛定，不必三剂。

　　此方消其肉食，则脯易变化，后以大黄推荡之，白芷、甘草从中解毒，则顺流利导，易于祛除也。

　　此症用 查汤妙。

　　荠 汁三大碗，用山楂肉三钱，神曲三钱，麦芽、生甘草各三钱，水一碗，连汁同煎，取二碗，顿服之，吐泻止即愈。

　　人有饮吞鸩酒，白眼朝天，身发寒颤，忽忽不知，如大醉之状，心中明白，但不能语言，至眼闭即死。夫鸩毒乃鸩鸟之粪，非鸩鸟之羽毛，亦非鹤顶之红冠也。鸩鸟羽毛与鹤顶红冠皆不能杀人，不过生病，惟鸩粪则毒。此鸟出于异国，异国之人，恐言鸟粪，则人必轻贱，故但名为鸩，以贵重之也。此鸟非蛇、蝎不食，故毒胜于孔雀之粪。孔雀之粪，冲酒饮之，有死有不死，鸩酒饮之，则无不死矣。盖鸩毒性热而功缓，善能闭人之气，所以饮之，人即不能语言。发寒颤者，心中热也。心脉通于眼中之大 ，心热则目必上视。眼闭而死者，心气绝而目乃闭也。幸其功缓可施救疗之法，无如世人未知，铎逢异人之传，何敢自隐。饮鸩酒者，倘眼未闭，虽三日内，用药尚可活，方用消鸩汤：金银花（八两，煎汤取汁二碗） 用：白矾（三钱） 寒水石（三钱） 菖蒲（二钱）

　　天花粉（三钱） 麦冬（五钱）再煎一碗灌之。一时辰后，眼不上视，口能出言。再用前一半，如前法煎饮，二剂而愈，断不死也。

　　嗟乎！鸩毒之杀人，医经并未有言及可以救疗者，世人服鸩毒亦绝少，似可不必传方。

　　然而人事何常，万一有误饮鸩酒者，以此方救之，实再生之丹也。

　　此症用加味连草汤亦可救。

　　黄连（三钱） 生甘草（一两） 菖蒲（一钱） 贝母（三钱） 生姜汁（半荼钟）

　　竹沥（半茶钟）水煎一碗，服之即解，不必二服，得吐犹愈之速也。

