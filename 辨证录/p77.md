<!-- { "loadSidebar": true } -->
　　人有肠中作水声者，如囊裹浆状，亦肠鸣之病也，谁知是水蓄于大肠乎。夫大肠之能开能阖者，肾火操其权也，肾热而大肠亦热，肾寒而大肠亦寒。大肠寒而水乃注于中而不化，故作水声也。虽然大肠能容糟粕，而不能容水，水入大肠，必随糟粕而出，何以但作水声，不随糟粕而即出耶？盖大肠之下为直肠，直肠之下为魄门，乃肺操其政，非肾操其政也。肺怜肾之弱，欲救之而无从，未常不恶邪水之入肠也。肺居上游，不能禁邪水之不入于肠，实能断邪水之不出于肠。况大肠与肺为表里，肺气不下行，大肠之气亦因之而不泄。魄门正肺之门也，肺门谨锁，大肠之水又何从而出乎？所以愈积于其中，作裹浆之声也。治法补命门之火，兼利其水，则水从膀胱而化矣。方用五苓散治之。

　　白术（五钱） 茯苓（五钱） 猪苓 泽泻（各一钱） 肉桂（三钱）一剂而膀胱之水若决江河而大出矣，二剂而腹中之水声顿息。

　　盖五苓散本是利水之圣药，我多加肉桂，则肾气温和，直走膀胱，水有出路，岂尚流入大肠哉？故不必治大肠而自愈也。

　　此症用消浆饮亦效。

　　茯苓 山药（各一两） 芡实（五钱） 肉桂（一钱） 车前子（二钱）水煎服。

　　卷之十

　　自笑门（附自哭三则）

　　人有无端大笑不止，或背人处自笑，异于平素者，人以为心家有邪热也，谁知心包之火盛乎。其状绝似有祟凭之，孰知绝非祟也。倘祟凭其身，必有奇异之征，不止一自笑而已。膻中为心之相，过热则权门威赫，妄大自尊，纵欲穷奢，无所不至，随地快心，逢人适意，及其后，有不必喜而亦喜，不可乐而亦乐，是岂相臣之素志，亦权大威倾，势驱习移而然也。膻中火盛，发而自笑，正相仿佛耳。治法惟泻心包之火，笑自止矣。方用止笑丹：生枣仁（三钱） 黄连（二钱） 犀角屑（五分） 丹砂末（一钱） 丹皮（三钱）

　　生甘草（一钱） 麦冬（三钱）

　　茯神（三钱） 丹参（二钱） 天花粉（二钱） 水煎服。一剂笑可止，二剂笑全止，三剂全愈。

　　此方泻心包之火，仍是安心君之药。盖心中清明，包络自不敢有背主私喜之事，故安心正所以安心包也。

　　此症用蒲柏饮亦效。

　　菖蒲（一钱） 玄参 麦冬（各一两） 柏子仁（三钱） 贝母（一钱）水煎服。四剂愈。

　　人有笑哭不常，忽而自哭，忽而自笑，人以为鬼祟也，谁知积痰类祟乎。夫心虚则不能自主，或哭或笑之病生。盖心气虚而不能生胃，而胃气亦虚矣。胃气既虚，水谷入胃，不化精而化痰，痰将何往？势必仍留于胃中，胃苦痰湿之荡漾，必取心火之气以相资，而心虚不能生土，痰即乘势入于心宫，心恶痰之相犯，坚闭不纳，又恐胃土之沉沦，故心 而作痛也。痛至则哭，痛失则笑，何祟之有？治法以化痰之药动其吐，痰出而哭与笑皆愈矣。方用：茯苓（五钱） 白术（五钱） 甘草（三钱） 陈皮（三钱） 半夏（三钱） 竹沥（二合）水五碗，煎三碗，顿服之，以鹅翎扫其咽喉，必吐痰升许而愈。

　　盖痰在上焦，非吐则痰不能出，非用二陈汤为吐药，则旧疾虽出，新痰又积，笑哭正无止期。惟用二陈汤为吐药，则新旧之病一治而永愈也。

　　此症用加味参茯饮亦效。

　　人参 茯苓（各五钱） 半夏（三钱） 天花粉（三钱） 甘草（一钱） 竹沥（二合） 附子（一片）水煎服。

　　人有无故自悲，涕泣不止，人以为魅凭之也，谁知为脏燥之故乎。夫脏燥者，肺燥也。《内经》曰：悲属肺，肺之志为悲。又曰：精气并于肺则悲。是悲泣者，肺主之也。肺经虚则肺气干燥，无所滋润，衰伤欲哭之象生。自悲出涕者，明是肺气之匮乏也。肺虚补肺，又何疑乎？然而肺乃娇脏，补肺而肺不能遽受益也，必须补其肺金之母，土旺而金自旺矣。虚则补母，正善于补肺耳。方用转愉汤：人参（三钱） 甘草（二钱） 小麦（五钱） 大枣（十枚） 白术（五钱） 茯神（三钱）水煎服。十剂全愈。

　　此方用参、术、茯、甘补脾土也，土旺而肺金安有再弱之理。惟肺燥善悲，不润肺解燥，反助土生火，不益增其燥乎？不知助土生火，正助金以生气也，气旺而肺之燥自解。大麦成于麦秋，有秋金之气焉。入于参、术、苓、甘之内，全无真火之气，所以相济而成功也。

　　此症用加味参术汤妙。

　　人参 天花粉 生地（各五钱） 白术 麦冬（各一两）水煎服。

　　卷之十

　　恼怒门（二则）

　　人有少逢拂意之事，便觉怒气填胸，不能自遣，嗔恼不已，人以为肝气之逆也，谁知肝血之少乎。夫肝性急，宜顺不宜逆，恼怒之事，正拂抑之事也。拂抑必致动怒，怒极必致伤肝，轻则飧泄，重则呕血者甚多。然此乃猝然而至，肝经因怒而成病者也。若肝血少者，不必有可怒之事而遇之大怒，不必有可恼之人而见之甚恼。

　　盖血少则肝燥，肝燥则气逆也。故同一气恼之症，须分虚实以治之。前症乃实，后症乃虚也。虽然，实者火实，非血之实也；虚者血虚，非火之虚也。所以虚实之症，前后若有异，治虚、治实之法，实彼此无有殊耳。方用解怒补肝汤：白芍（一两） 当归（五钱） 泽泻（一钱） 柴胡（一钱） 荆芥（一钱） 甘草（一钱） 枳壳（三分） 丹皮（三钱） 天花粉（二钱）水煎服。一剂气平，连服数剂，自然不易怒也。

　　此方全是平肝之药，非泻肝之品也。肝得补而血生，郁得血而易散，肝气不郁，恼怒何能动乎。即或天性多乖，平时无病，尚多气恼，安得恼怒之不生哉。然多服此药，亦可免呕血、飧泄之症也。

　　此症用加味归芍汤亦效。

　　当归 白芍（各一两） 生地 麦冬（各五钱） 天花粉 炒栀子（各二钱）水煎服。

　　人有晨夕之间，时多怒气，不必有可怒之事而心烦意躁，不能自遣，至夜则口干舌燥，止有一更睡熟，余则终夜常醒，人以为肝血之少也，谁知是肾水之匮涸乎。夫肝为肾子，肝子不足，由于肾母之不足也。盖肝属木，而木必得水以灌溉，则枝叶敷荣。今肾水日日耗去，肾且自顾不遑，则肝木零仃，势所不免，况有境遇之拂抑，自然肝益加燥，无津液以养心，此卧之所以不安也。治法必须大滋肾水，甘霖大降，则田畴渥，槁者立苏，萌芽条达，无非快心之景也。自然心火取给于肾，肾水足济夫心，而肝木之气，往来相通，而顺适矣。方用润肝汤：熟地（一两） 山茱萸（四钱） 白芍（五钱） 当归（五钱） 五味子（一钱） 玄参（三钱） 丹皮（三钱） 炒栀子（一钱）水煎服。十剂夜卧安，又十剂而怒气息，又十剂，虽遇可怒之事亦且不怒矣。

　　是方补肾者六，补肝者四也。绝不去治心，而心气自交于肾者，因肾水之足，则心不畏木火之炎，可通其交肾之路也。

　　此症用萸芍熟地汤亦效。

　　熟地（二两） 山茱萸（一两） 白芍（一两）水煎服。

　　卷之十

　　喑哑门（三则）

　　人有口渴之极，快饮凉水，忽然喑哑，不能出声，人以为心火亢热也，谁知肺气之闭乎。夫肺主气，气通则声音响亮，气塞则声音喑哑。盖肺属金，金实则不鸣耳。但肺金最恶心火，火来刑金，宜为金之所畏，金不敢出声，理也。何得水而反闭耶？不知水来克火，则火必为水所克，金虽幸水之克火，犹恐火之刑金，肺气随水气而下降，金沉于水底，何能自鸣耶？此种喑哑，乃水抑肺气而不升，非肺气之自败。治法宣扬肺气，分消其水湿，不治喑哑，而喑哑自鸣矣。方用发声汤：枇杷叶（五片） 贝母（二钱） 茯苓（五钱） 百部（一钱） 苏叶（一钱） 麦冬（三钱） 甘草（一钱） 玄参（五钱） 桑白皮（三钱）水煎服。一剂声少出，再剂声大出矣，三剂全愈。

　　此方宣通肺气，则肺气自扬。分消水势则火气自降。火降水消，金无所畏，肺亦何所顾忌而不鸣哉。

　　此症亦可用冬茯苏贝汤：苏叶（三钱） 麦冬（二两） 贝母（三钱） 茯苓（五钱）水煎服。二剂而声出。

　　人有劳损弱怯，喘嗽不宁，渐渐喑哑，气息低沉，人以为肺气之绝也，谁知是肾水之涸乎。夫肺为肾之母，本生肾者也。肺母自病，何能乳子？肾又不足，日来取资于肺，则子贫而母益贫矣。子母两贫，伶仃苦弱，气息奄奄，所谓金破不鸣也。世医谓金破必须补土，然而脾胃虽能生金，而补土之药多属阳药，用阳药以补土，则阳旺而阴愈消，反有损于肺矣。治法必须大补肾子之水，子富而母自不贫。况肺气夜归于肾子之宫，将息安宁，劳瘁之肺，忽变为逸乐之肺，而又有津液以供肺母之用，则肺金顿生，自必气息从容，重施其清肃之令矣。方用助音汤：熟地（一两） 麦冬（一两） 北五味子（一钱） 甘草（一钱） 苏子（一钱） 天门冬（二钱） 贝母（三分） 款冬花（五分） 沙参（五钱） 地骨皮（三钱）水煎服。

　　二剂而喘少平，四剂而嗽少止，连服二十剂声出矣。再服二月，断不喑哑也。二月后，前方加人参五分，山药一两，茯苓二钱，再服半年，可变痨怯为平人矣。

　　此方补肾之中，意仍注于补肺，然补肺之中，仍是补肾，所以能收已败之功，克奏将坏之绩也。

　　此症亦可用留线汤治之。

　　熟地（五钱） 款冬花（一钱） 山茱萸（二钱） 麦冬（五钱） 地骨皮（五钱）

　　贝母 苏子（各一钱） 山药 芡实（各三钱） 百部（三分）

　　水煎服。

　　人有口渴之甚，舌上无津，两唇开裂，喉中干燥，遂至失音，人以为肺火之旺也，谁知心火太旺乎。夫肺属金，最畏者心火之克肺也，金气已衰，心中之火过于大旺，未免刑金太甚， 炼销烁，金无清肃之气，惟有焚化之形，欲求其音声之疏越，何可得耶？治法必须泻心火之有余，滋肺金之不足，则火易息，而肺可安矣。虽然又不可徒泻心火也，盖心之所以有余者，实因肾水之不足耳。水衰不能制火，火得遂其炎上之性，倘不补水而徒泻其火，则火无水制，服寒凉之药反增其助火之焰，所谓因激而成其横也。方用：黄连（三钱） 麦冬（五钱） 玄参（五钱） 生地（五钱） 桔梗（三钱） 甘草（二钱） 天花粉（二钱）水煎服。一剂声出，二剂声响，不必三剂。

　　方名鸣金汤。泻火而补肾存其中，全不见补肾，仍是救肺之药。盖肺肾为子母，救肺正所以生肾水也，肾水生而心火降矣。

　　此症用加味元冬汤亦可治。

