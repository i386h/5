<!-- { "loadSidebar": true } -->
　　元参（一两） 丹参（三钱） 麦冬（一两） 北五味子（一钱）水煎服。十剂全愈。

　　卷之十

　　瘟疫门（一则）

　　世有城市之中，乡村镇店之处，传染瘟疫，多至死亡。其症必头痛眩晕，胸膈膨胀，口吐黄痰，鼻流浊水，或身发红斑，或发如焦黑，或呕涎如红血，或腹大如圆箕，或舌烂头大，或胁痛心疼，种种不一，象形而名，人以为天灾流行，谁知皆人事召之也。此症虽奇奇怪怪，不可执一而论，然皆火热之毒不宣，郁而成之耳。盖火性炎上，郁则火气不伸，拂抑其性，蕴藏于腹中，所以大闭作热，热闭成毒，其由来者，非一日也。治法自宜大泻其火毒，以快泄其郁闷之气。第泻火之药，未有不大寒者也，不先用表散之味，遽用寒凉，火转闭塞而不得达，适所以害之也。故必须于散中用泻，则疫去如扫耳。方用散瘟汤：荆芥（三钱） 石膏（五钱） 玄参（一两） 天花粉（三钱） 生甘草（一钱） 黄芩（二钱） 陈皮（一钱） 麦芽（二钱） 神曲（三钱） 茯苓（五钱）水煎服。一剂病轻，二剂病又轻，三剂全愈。此方泻肺胃之火者，以瘟疫之热，多是二经之火也。用荆芥以助石膏、黄芩，泻火而又散火也，火散则热发于外矣，火泻则毒化于内矣，火解毒消，瘟神疫鬼何能作祟哉。

　　余又闻南阳张真人之教，谓瘟疫自来无方，然方亦可豫定，以瘟病皆热症也。去火退热，解邪逐秽，未尝不可于难定之中以定一可救之剂也。其方用：大黄（一钱） 荆芥（一钱） 生甘草（一钱） 柴胡 苍术 川芎（各一钱） 白芷（五分）水二碗，煎八分。一剂回春。

　　此方较散瘟汤少异，然散火为主，其意正同。瘟疫治法，不可拘执，又志此方于后，以便治疫者之采择也。

　　伯高太师，别号怀真子，传铎元天苦救汤，治前瘟疫亦甚效，并附于后：苦参（五钱） 元参（一两） 天花粉（五钱）三味水煎服。服一剂必无性命之忧。

　　又云：偶传瘟疫，眼角忽然大肿，身子骤发寒热，喉咙大胀作痛，数日之后，即鼻中出血，口出狂言，见人骂詈，发渴，若饮之水，则又泻痢不止，不过半月，其人即亡。一见眼角发肿，即用七星汤治之，二剂即愈。若至泻痢，此方不可救矣。方另用加味术苓汤救之，痢止则生，否则不救。宁传方以防疫，不可有疫而无方，故罄述之，不敢隐也。二方载后。

　　七星汤，治传染瘟疫，眼角忽然大肿，身骤发寒热，喉咙大胀作痛，骂詈发渴。

　　玄参 麦冬（各一两） 天花粉（三钱） 甘草（一钱） 荆芥（二钱） 神曲（一钱） 桔梗（二钱）水煎服。若鼻中出血，加犀角（一钱），切不可用升麻代之，宁用黄芩一、二钱。

　　加味术苓汤：治前症瘟疫，鼻中出血后饮水泻痢。

　　白术（五钱） 茯苓（一两） 贯众（一两） 甘草（二钱） 车前子（五钱）水煎服。痢止则生，否则不救。

　　卷之十

　　种嗣门（九则）

　　男子有交感之时，妇人正在兴浓，而男子先痿，阳事不坚，精难射远，人以为命门之火衰也，谁知阳气之大虚乎?夫气旺则阳旺，气衰则阳衰。此气也乃五脏之真气，非止命门之火也。盖命门原有先天之火气，然非五脏后天之气不能生。世人戕贼五脏，因而命门之火气不旺，随五脏之真气而消磨矣，又安能助命门之火乎。此所以半涂先痿也。治法似宜急补五脏之阳气也。然而五脏不必全补也，但补其脾肾之气，若心、若肝、若肺之气自旺，五脏气旺，而命门之火欲不旺得乎。方用助气仙丹：人参（五钱） 黄 （一两） 当归（三钱） 茯苓（二钱） 白术（一两） 破故纸（三钱） 杜仲（五钱） 山药（三钱）

　　水煎服。连服四剂气旺，再服四剂气大旺，自然久战，可以壮阳，泄精可以射远，玉燕投怀矣。

　　此方补气，绝不补阴，以病成于阳衰，则阴气必旺。若兼去滋阴，则阳气无偏胜之快矣。方又不去助火，盖气盛则火自生，若兼去补火，则阳过于胜而火炎，复恐有亢烈之忧，反不种子矣，此立方之所以妙也。

　　此症用火龙丹长服亦佳。

　　人参（五两） 白术（五两） 巴戟天 杜仲 菟丝子 麦冬（各五两） 肉苁蓉（一大枚） 破故纸远志 肉桂（各二两） 黄 （八两） 当归（三两） 北五味（一两）

　　各为末，蜜为丸。每日酒送五钱。服一月即阳举，可以久战矣。

　　男子有泄精之时，止有一、二点之精，此等之人，亦不能生子，人以为肾水之亏，谁知是天分之薄乎?夫精少之人，身必壮健，予谓天分之薄，谁其信之?殊不知精少者，则精不能尽射于子宫，得天之浓者，果如此乎?天既予人以薄，医欲逆天而予人以浓，似乎不可得之数矣，然天心仁爱，人苟有迁善之心，医即有种子之法。盖精少者，虽属之于天，未必不成之于人也。恃强而好用其力，若思而过劳其心，多食而反伤其胃，皆足以耗精也。苟能淡漠以死其心，节少以养其胃，益之补精添髓之方，安在精少者不可以多生乎。铎得逢异人秘传，实有添精神术，今着书至此，不敢隐忍不传，传之以救万世无子之人也。方用生髓育麟丹：人参（六两） 山茱萸（十两） 熟地（一斤） 桑椹（干者，一斤） 鹿茸（一对） 龟胶（八两） 鱼鳔（四两）

　　菟丝子（四两） 山药（十两） 当归（五两） 麦冬（六两） 北五味（三两） 肉苁蓉（六两） 人胞（二个） 柏子仁（二两） 枸杞子（八两）

　　各为细末，蜜捣成丸。每日早晚时用白滚水送下五钱。服三月，精多且阳亦坚，安有不种子者哉。

　　此方妙在纯用填精益髓之味，又无金石之犯，可以久服而无害，不特种子而得八元，兼可延龄而至百岁，即名为百岁丹，何不可者。

　　此症用添精嗣续丸，长服亦甚佳。

　　人参 鹿角胶 龟板胶 山药 枸杞子（各六两） 山茱萸肉 麦冬 菟丝子 肉苁蓉（各五两） 熟地黄 鱼鳔（炒） 巴戟天（各八两） 北五味（一两） 柏子仁（三两） 肉桂（一两）

　　各为末，将胶酒化入之，为丸。每日服八钱。服二月，多精而可孕矣。

　　男子有精力甚健，入房甚久，泄精之时，如热汤浇入子宫，妇人受之，必然吃惊，反不生育者，人以为久战之故，使妇女兴阑，以致子宫谨闭，精不得入，孰知不然。夫胎胞居于心肾之间，喜温不喜寒，然过寒则阴凝，而胎胞不纳；过热则阳亢，而胎胞难受。交感之际，妇人胎胞之口未有不启，安有茹而吐之乎。惟是过于太热，则口欲闭而不能中，欲受而不得，势不得不弃之于外，以享其清凉之快矣。是以妇人坐娠数十日经来者，正坐于受胎而复堕，非外因之伤，乃精热之自难存养也。然则欲胎气之永固，似宜泻火之有余矣。而火不可泻，泻火必致伤胃，反无生气，何以种玉乎。治法但补其肾中之水，使水旺而火自平。方用平火散：熟地（一两） 玄参（五钱） 麦冬（三钱） 生地（二钱） 丹皮（二钱） 山药（三钱） 金钗石斛（三钱） 沙参（三钱）

　　水煎服。连服十剂，精不过热，与妇女交接，便可受胎，且庆永安也。

　　此方补阴而无大寒之虞，泻火而有生阴之妙，无事解氛，自获退炎之益，宜男之道，即在于斯。何必加知母、黄柏大苦寒之药以求奏效哉。

　　此症用镇阳丸长服亦佳。

　　熟地（八两） 生地 茯苓 麦冬 山药 地骨皮 沙参（各四两） 牛膝 天门冬 车前子（各二两） 玄参（八两）

　　各为末，蜜为丸。每日白滚水送下五钱。服一月而精温和，可以纳矣。

　　男子有泄精之时，寒气逼人，自难得子，人以为命门之火衰极，谁知心包之火不能助之耶?盖命门之火生于下，必得心包之上火相济，则上下相资，温和之气充溢于骨髓之中，始能泄精之时，无非生气。倘命门有火以兴阳，而心包无火以济水，则命门之气散，安能鼓其余火，发扬于精管之中哉。世人治法但去助命门之火，不去益心包之焰，则精寒不能骤复，必难受胎矣。方用温精毓子丹：人参（二两） 肉桂（一两） 五味子（一两） 菟丝子（三两） 白术（五两） 黄 （半斤） 当归（三两） 远志（二两） 炒枣仁（三两） 山茱萸（三两） 鹿茸（一对） 肉苁蓉（三两） 破故纸（三两） 茯神（二两） 柏子仁（一两） 砂仁（五钱） 肉果（一两）

　　各为末，蜜为丸。每日酒送一两。服一料，精变为温矣。

　　夫无子因于精寒，今精寒易为精热，安有罴熊之无梦者乎。况此温中有补，虽助心包之炎，仍是益命门之气，二火同温，阳春遍体，谓不能生子者，吾不信也。

　　此症用胜寒延嗣丹长服亦效。

　　人参（六两） 白术 黄 菟丝子 巴戟天 鹿角胶 淫羊藿（各八两） 附子（一个） 茯苓炒枣仁（各四两） 山药（六两） 远志 肉桂（各二两） 炙甘草（一两） 广木香（五钱） 肉苁蓉（一大枚各为末，蜜为丸。每日早晚各服三钱。服两月，精热而孕矣。附子，用生甘草三钱煮汤一碗，泡透切片，微炒熟。

　　男子有精滑之极，一到妇女之门，即便泄精，欲勉强图欢不可得，且泄精甚薄，人以为天分之弱也，谁知心肾之两虚乎?夫入房可以久战者，命门火旺也。然作用虽属于命门之火，而操权实在于心宫之火。盖心火乃君火也，命门之火相火也。心火旺则相火听令于心，君火衰则心火反为相火所移，权操于相火，而不在君火矣。故心君之火一动，相火即操其柄，心即欲谨守其精，相火已暗送精于精门之外。至于望门泄精者，不特君火衰极，相火亦未常盛也。治法补心火之不足，不可泻相火之有余，盖泻相火，则君火益衰耳。方用济火延嗣丹人参（三两） 黄 （半斤） 巴戟天（半斤） 五味子（三两） 黄连（八钱） 肉桂（二两） 当归（三两） 白术（五两） 龙骨（一两， ） 山茱萸（四两） 山药（四两） 柏子仁（二两） 远志（二两） 牡蛎（一两， ）

　　金樱子（二两） 芡实（四两） 鹿茸（一具）

　　各为末，蜜为丸。每日白滚水送下一两，不拘时。服一月即改观，服二月可以坚守，服三月可以久战，服一年如改换一人。

　　此方心肾两补，不专尚大热之药，故可久服延年，非惟健阳生子。但服此药，必须坚守三月不战，始可邀长久之乐，否则亦不过期月之壮，种子于目前已也。

　　此症用补天育麟丹亦佳妙。

