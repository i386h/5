<!-- { "loadSidebar": true } -->
　　此方但去补肝之血，全不利脾之湿者，以赤带之病，火重而湿轻也。夫火之所以旺者，由于血之衰也。补血足以制火矣。且水与血合成赤带，竟不能辨其是湿而非湿，则湿尽化为血矣，所以治血可也，何必利湿哉。此方纯治血，少加清火之味，故奏功独奇。倘一利其湿，反引火下行，转难遽效耳。或问先前言助其脾土，今但补肝木之血，绝不补脾土之气，何也？不知用芍药以平肝，则肝气得舒，自不去克脾土，是补肝正所以扶脾，何必加人参、白术之多事故。

　　此症用黄白牛车散亦效。

　　牛膝（一两） 车前子（三钱） 黄柏（二钱） 白芍（一两）水煎服。四剂愈。

　　妇人有带下而色黑者，甚则下如墨汁，其气最腥，人以下寒之极也，谁知是火热之极乎。夫火色宜红，何成黑色？不知火极似水，乃假象也。其症必然腹痛，小便时必如刀触，阴门必发肿，面色必红。久则黄瘦，饮食兼人，口必大渴，饮水少觉宽快。此命门之火，与膀胱、三焦之火合，胃火又旺，四火同煎，安得不熬干成炭色耶。此等之症，不致发狂者，以肾水与肺金之气涓涓不绝，足以润心而济胃耳。所以饮水下胃，但成带下之症，火结于下，而不炎于上也。治法惟以泻火为主，火退而湿热自舒也。方用利火汤：大黄（三钱） 白术（五钱） 茯苓（三钱） 车前子（三钱） 王不留行（三钱）

　　刘寄奴（三钱） 黄连（三钱） 炒栀子（三钱） 石膏（五钱） 知母（二钱）水煎服。

　　一剂小便大利，二剂黑带变为白带矣，三剂白带亦少减去一半，再服三剂全愈。

　　此方未免过于迅利，殊不知火盛之时，用不得根据违之法。救焚而少为迂缓，则火势延烧，不尽不止。今用黄连、石膏、知母、栀子一派寒凉泻火之味，入于大黄之中，则迅速扫除，又得王不留行与寄奴之味，利湿甚急，俱无停住之机。佐白术、车前子、茯苓，成既济之功也。

　　此症用清带汤亦效。

　　炒栀子（三钱） 黄柏（三钱） 甘草（一钱） 白芍（一两） 车前子（二钱）

　　王不留行（二钱） 麦冬（一两） 玄参（二两）水煎服。四剂愈。

　　妇人有带下色黄者，宛如黄茶浓汁，其气带腥，人以为脾经之湿热，谁知是任脉之湿热乎。夫任脉本不能容水，如何湿气入于中，而化为黄带乎。不知带脉通于任脉，任脉直上，走于唇齿，唇齿之间，原有不断之泉，下灌于任脉，使任脉无热，则口中津液尽化为精，以入于肾中矣。惟有热以存于下焦之间，则津不化精而化湿。夫水色白，火色红，今湿与热合，欲变红而不能，欲返白而不得，煎敖成汁，因变为黄色矣。黄乃土之色也，真水真火合而成丹，邪水邪火合而成带。世人以黄带为脾之湿热，单去治脾，此黄带之所以难痊也。

　　方用退黄汤治之。

　　山药（一两） 芡实（一两） 黄柏（二钱） 车前子（一钱） 白果（一枚）水煎服。连用四剂，无不全愈。

　　凡有白带者，俱可以此方治之，而治黄带，尤奏奇功。盖山药、芡实专补任脉之虚，又能利水，加之白果引入任脉之中，更为便捷，所以奏功甚速。至所用黄柏，清肾中之火，肾与任脉相通，同群共济，解肾中之火，即解任脉之热矣。

　　此症亦可用解带利湿汤治之。

　　白果 茯苓（各一两） 泽泻 车前子 炒栀子（各二钱）水煎服。

　　妇人有带下色青者，甚则色绿，如绿豆汁，稠粘不断，其气亦腥，此肝经之湿热也。夫肝属木，木之色属青，带下流如绿豆之汁，明是肝木之病，但肝最喜水，湿亦水也，何以竟成青带之症？不知水虽为肝之所喜，热实为肝之所恶，以所恶者合之所喜，必有违其性者矣。肝之性既违，则肝之气必逆，气欲上升，湿欲下降，两相牵掣，必停住于中焦之间，于是走于带脉，从阴门而出。其色青绿者，正乘肝木之气也。逆轻者，热必轻，而色青；逆重者，热必重，而色绿。似乎治青者易，治绿者难。然而解其肝中之火，利其膀胱之水，则带病自愈矣。方用逍遥散加减治之。

　　茯苓（五钱） 白术（五钱） 甘草（五分） 陈皮（一钱） 柴胡（一钱） 白芍（五钱） 茵陈（三钱） 炒栀子（三钱）水煎服。二剂色淡，四剂青绿之带绝，不必多剂也。

　　夫逍遥散解郁之方也，何取之以治青带，如是之神耶。盖肝经湿热留之者，因肝气之逆也。逍遥散最解肝之逆气，逆气平则湿热难留，况益之菌陈之利湿，栀子清热，肝气清凉，青绿之带何自来乎？此方之所以奇而可用也。倘仅治青带，惟以利湿清热为事，置肝气于不问，亦安有止带之日哉。

　　此症用利肝解湿汤亦效。

　　白芍（二两） 茯苓（一两） 干鸡冠花（五钱） 炒栀子（三钱）水煎服。

　　卷之十一\妇人科

　　血枯门（二则）

　　妇人有年未至七七之期，经水先断者，人以为血枯经闭，谁知是心、肝、脾之气郁乎。

　　人若血枯，安能久延人世，医见其经水不行，谓其血枯，其实非血枯，乃血闭也。且经水非血也，乃天一之水，出之肾经之中，至阴之精，而有至阳之气，故其色红赤，似血而非血也。世人以经水为血，此千古之误。倘果是血，何不名之曰血水。古昔至圣创呼经水者，以出于肾经，故以经名之。然则经水早断，似乎肾水之衰涸，吾以为心、肝、脾之气郁者何？盖肾水之生，不由于三经而肾水之化，实关于三经也。肾非肝气之相通，则肾气不能开。肾非心气之相交，则肾气不能上。肾非脾气之相养，则肾气不能成。倘三经有一经之郁，则气不入于肾之中，肾之气即闭塞而不宣。

　　况三经齐郁，纵肾水真足，尚有格格难出之状；而肾气原虚，何以媾精盈满，化经水而外泄耶。此经之所以闭，有似乎血枯耳。治之法必须散三经之郁，大补其肾，补肾之中，仍补其三经之气，则精溢而经自通也。方用溢经汤：熟地（一两） 白术（一两） 山药（五钱） 生枣仁（三钱） 白芍（三钱） 当归（五钱） 丹皮（二钱） 沙参（三钱） 柴胡（一钱） 杜仲（一钱） 人参（二钱）水煎服。连服八剂而经通矣。服一月人健，不再经闭，兼易受孕。

　　此方心、肝、脾、肾四经同治之药，补以通之，散以开之也。倘徒补，则郁不开而生火；倘徒散，则气益衰而耗精。设或用攻坚之味，辛热之品，不特无益而反害之也。

　　此症用续补汤亦效。

　　人参（二钱） 当归（五钱） 白芍（三钱） 柴胡（五分） 麦冬（五钱） 北五味（十粒） 白术（一两） 巴戟天（五钱） 炒枣仁（五钱） 红花（五分） 牛膝（一钱）

　　沙参（三钱）水煎服。十剂必通。

　　人有在室未嫁者，月经不来，腹大如娠，面色乍赤乍白，脉乍大乍小，以为血枯经闭也，谁知是灵鬼凭身乎。大凡人心正则邪不能侵，心邪则邪自来犯。或精神恍惚，梦里求亲；或眼目昏花，日中相狎；或假戚属，暗处贪欢；或明言仙人静地取乐。其先未常不惊诧为奇遇，而不肯告人；其后则羞赧为淫亵，而不敢告人矣。年深月久，人之精血，仅足以供腹中之邪，邪日旺而正日衰，势必至经闭血枯，死而后已。欲导其经，邪据其腹而经难通，欲生其血，邪饮其精而血难长。医以为胎而非胎，医以为瘕而非瘕，往往有因循等待，成为痨瘵之症，至死不悟，不重可悲乎。治法似宜补正以祛邪，然而邪之不去，补正亦无益也，必先去其邪，而后补正为得耳。方用荡邪丹：雷丸（三钱） 桃仁（三十粒） 大黄（三钱） 当归（五钱） 丹皮（五钱） 生甘草（二钱）水煎服。

　　一剂必下秽物半桶，再用调正汤治之：白术（五钱） 苍术（五钱） 茯苓（三钱） 陈皮（一钱） 甘草（一钱） 薏仁（五钱） 贝母（一钱）水煎服。

　　连用四剂，脾胃之气转，经血渐行矣。

　　前方荡邪，后方补正，实有次第也。或疑身怀鬼胎，必伤其血，所以血枯而后经闭也。今既堕其胎，乃不补血，反补胃气者何故？盖鬼气中人，其正气之虚可知，且血不能骤生，补气自易生血。二术善补阳气，阳气旺而阴气难犯，尤善后之妙法也。倘服补血之药，则阴以招阴，吾恐鬼胎虽下，鬼气未必不再种矣，故不若补其阳气，使鬼祟难侵，生血愈速耳。

　　此症用杀鬼破胎汤亦效。

　　水蛭（炒黑，研为细末，三钱） 丹皮（五钱） 当归尾（五钱） 大黄（三钱） 浓朴（二钱） 红花（五钱） 牛膝（三钱） 生地（五钱） 桃仁（去尖，研碎）水与酒同煎一碗，空腹服。一剂即下胎，如不下，再服二剂，无不下者，不必用三剂也。

　　卷之十一\妇人科

　　血崩门（八则）

　　妇人有一时血崩，双目黑暗，昏晕于地者，人以为火盛动血也，然此火非实火也，乃虚火耳。世人一见血崩，往往用止涩之药，虽亦能取效于一时，而虚火未补，易于冲击，随止随发，终年终月不能愈者，是止崩之药，断不可用。必须于补之中，行其止之法。方用固本止崩汤：熟地（一两） 白术（一两） 黄 （三钱） 人参（三钱） 当归（五钱） 炒黑干姜（二钱）水煎服。一剂崩止，十剂永不再发。倘畏药味之重，减去其半，则力量甚薄，不能止矣。

　　方中全不去止血，惟去补血；且不仅补血，更去补气；非惟补气，兼且补火，何也？夫血崩至于黑暗昏晕，则血已尽去，仅存一线之气，若不急补气，而先补血，则有形之血不能速生，无形之气必且尽散，此所以不补血而先救气也。然而补气而不补血，则血又不能易生。

　　补血而不补火，则血且凝滞，不能随气而速生也。况干姜引血归经，补中有收，所以闻补气血之药并用之耳。

　　此症亦可用补虚宁血汤：当归（五钱） 熟地（一两） 黄 （一两） 甘草（一钱） 炒黑荆芥（三钱）水煎服。

　　一剂即止崩，四剂全愈。

