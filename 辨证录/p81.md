<!-- { "loadSidebar": true } -->
　　老妇血崩，目暗晕地，人以为老妇虚极，因不慎房劳之故也，谁知多言伤气，不节饮食之故乎。夫老妇原宜节损饮食，复加闭口，始气不伤而神旺。无奈老妇闻喜事而心开称誉，不肯闭舌，未免有不宜言而言者，况原有宿疾，安肯无言，故一发而不可救。夫老妇血衰，因气虚之极而不能生也。况加之多言耗气，又安能助气以生血乎。气益衰而血难长矣。故任冲大开，欲不崩而不可得者。治法必止其血也。谁知血愈止而愈多，以气衰不能摄血耳。方用助气敛血汤：白术（二两，土炒） 黄 （四两，醋炒） 三七末（三钱）水煎服。一剂血少止，二剂血止，四剂全愈。

　　此方补气不补血，以气能止血也。加之醋炒 、术，专以酸能救血也。加之三七者，以其能断血也。然必多服始能愈者，以老妇血亏气衰，不大补何以止其耗散之原阳，使气旺以生血乎。然此方可以暂止老妇之血，不能久旺老妇之气也。另用前方去三七而多加当归，用补血汤朝夕吞服，并行为之得到。

　　有老妇血崩者，其症亦与前同，人以为老妇之虚耳，谁知因虚又不慎房帏之故哉。妇人至五十之外者，天癸匮乏，原宜闭关，不宜出战。苟或适兴，草草了事，尚不致肾火大动。倘兴酣浪斗，一如少年时，鲜不血室大开，崩决而坠矣。方用当归补血汤加味疗之。

　　黄 （一两） 当归（一两） 三七根末（三钱） 桑叶（十四片）水煎服。二剂而血止，四剂不再发。然必须断欲也，设再犯忌，未有不重病者也。

　　夫补血汤乃气血双补之神剂，三七根乃止血之圣药，加入桑叶滋其肾中之阴，又有收敛之妙耳。但老妇阴精既亏，用此方以止其临时之漏，实有奇功，不可责其永远之续者，以补精之味尚少也。服此方四剂之后，增入白术（五钱），熟地（一两），山药（四钱），麦冬（三钱），北五味（一钱），服三月则崩漏可以尽除矣。

　　此症用闭血汤亦效。

　　人参 白术（各一两） 三七根末（三钱） 北五味子（二钱）水煎服。一剂即止崩，减人参（五钱），加熟地（一两），山茱萸（五钱），麦冬（五钱），再服四剂全愈。

　　有少妇甫受孕三月，即便血崩，胎亦随坠，人以为挫闪受伤而血崩也，谁知是行房不慎哉。少年妇人行房亦事之常也，何便血崩？亦因其气之衰耳。凡妇人气衰者，不耐久战，战久则必泄精，精泄太多，则气益不能收摄夫血矣。况加久战，则虚火内动，精门不关，而血室亦不能闭，于是胎不能固，内外齐动，而血又何能固哉。治法自当以补气为主，而少佐之止血之味。方用固气汤：人参（五钱） 白术（五钱） 当归（三钱） 熟地（五钱） 茯苓（二钱） 甘草（一钱） 杜仲（三钱） 山茱萸（二钱） 远志（一钱） 五味子（十粒）水煎服。一剂血止，连服十剂全愈。

　　此方固气而兼补其血，已去之血可以速生，将脱之血可以尽摄。凡因虚血崩者，此方最宜通治，非仅治小产之血崩也。兹方不去止血，而止血之味已全于中，所以可通治耳。

　　人参（三钱） 白术（五钱） 茯苓 山药 麦冬（各三钱） 远志（五分） 杜仲 山茱萸（各二钱） 阿胶（三钱） 甘草（一钱）水煎服 一剂则愈。

　　有妇人一交感流血不止者，虽不至血崩之甚，然至终年不愈，未免气血两伤，久则有血枯经闭之忧。此等之病，成于月经来时，贪欢交感，精冲血管也。夫血管不可精伤，凡妇人受孕，乃血管已净之时，倘经初来，其血正旺，彼欲出而精射之，则所泄之血尽退而缩入，既不能受孕成胎，势必至积精化血，遇交感之时，淫气触动其旧日之精，则两气相感，精欲出而血即随之俱出矣。治法须通其胞胎之气，引精外出，益之填精补气之药，则血管之伤可以再补。方用引精止血汤：人参（五钱） 白术（一两） 茯神（三钱） 车前子（三钱） 黄柏（五分） 炒黑干姜（一钱） 熟地（一两） 山茱萸（五钱） 炒黑荆芥（三钱）水煎服。连服四剂即愈，十剂不再发。

　　此方用参、术补气，用熟地、山药补精，精气既旺，则血管自然流动。加入茯神、车前，利其尿窍，尿窍利而血窍亦利矣。加入黄柏直入于血管之中，引夙精出于血管之口。再荆芥引败血出于血管之外。益之炒黑干姜止其血管之口。一方之中，实有调停曲折之妙，故能除旧疾而去陈 也。然既服此药，必须慎房帏三月，则破者不至重伤，补者不至再损，否则亦止可取目前之效耳。慎之哉！此症用截流丹亦甚效。

　　茯苓 炒黑荆芥 车前子（各三钱） 牛膝 人参（各三钱） 熟地（一两） 白术（一两） 蕲艾（一钱） 肉桂（三分）水煎服。下剂全愈。

　　妇人有怀抱甚郁，口干作渴，呕吐吞酸，而血下崩者，人以火治之，时而效时而不效者，盖肝气之结也。夫肝主藏血，气结宜血结矣，何反致崩漏？不知肝性甚急，气结其性更急矣，急则血不能藏矣。治法宜开郁为主。然徒开其郁，不用平肝之药，则肝气大开，肝火更炽，血亦何能止遏也。方用平肝止血汤：白勺（二两） 白术（一两） 当归（一两） 柴胡（一钱） 三七根末（三钱） 甘草（二钱） 丹皮（三钱） 荆芥（二钱） 生地（三钱）水煎服。一剂呕吐止，二剂干渴除，四剂血崩自愈。

　　白芍平肝，得柴胡而郁气尽解；白术利腰脐，血无积住之虑；荆芥通经络，血有归还之乐；丹皮凉其骨髓之热，生地清其脏腑之炎；当归、三七于补血之中行止血之法，自郁散而血止也。

　　此症用舒肝藏血汤亦佳。

　　白芍（一两） 香附 荆芥 三七根末（各三钱） 陈皮（五分） 甘草（一钱） 当归白术（各五钱） 白芥子（一钱）水煎调服。

　　妇人有升高坠下，或闪跌受伤，以致恶血下冲，有如血崩者，若作血崩治之，用止涩之药，适所以害之也。其症必然按之疼痛，久则面目痿黄，形容枯槁。治法须行血去瘀，活血止疼，则其血自止。苟不解其瘀痛，即用补涩之品，则瘀血内攻，痛不能止，反致新血不生，旧血作祟也。方用逐瘀止崩汤：大黄（三钱） 生地（一两） 当归尾（五钱） 败龟板（三钱） 芍药（二钱） 丹皮（一钱） 枳壳（五分） 桃仁（十粒）水煎服。一剂痛轻，再剂痛止，三剂血亦全止矣，不必服四剂也。

　　此方于活血之中佐以下治之药，故逐瘀如扫，止血亦如神也。此跌闪升堕，非由内伤而致，其本实不拨，去标之病可耳，何必顾其本而补其内哉。

　　此症用灵龟散血汤亦甚效。

　　败龟板（一两） 生地（一两） 大黄（一钱） 丹皮（三钱） 红花（二钱） 桃仁（十四个）水煎服。一剂轻，二剂愈。

　　人有每行人道，经水即来，一如血崩，人以为胞胎有伤，触之以动其血也，谁知子宫、血海因热不固之故乎。夫子宫即在胞胎之下，而血海又在胞胎之上。血海者，冲脉也。冲脉寒而血亏，冲脉热而血沸。血崩之病，正冲脉之热也。然而冲脉既热，宜血之日崩矣，何必交接而始血来？盖脾与肝之无恙也。脾健则能摄血，肝平则能藏血。人未入房，则君相二火寂然不动，虽冲脉独热，血不外泄。及至交接，子宫大开，君相之火翕然齐动，鼓其精房，而血海泛溢，有不可止遏之势，肝欲藏血而不能，脾欲摄血而不得，故经水随交而至，若有声应之捷焉。治法必须绝欲者三月，然后用滋阴降火之药，凉其血海，则终身之病可半载而愈也。

　　方用清海丸：熟地（一斤） 桑叶（一斤） 白术（一斤） 玄参（一斤） 山茱萸（八两） 北五味（三两） 麦冬（十两） 沙参（十两） 地骨皮（十两） 丹皮（十两） 白芍（一斤） 龙骨（醋 ，二两） 山药（十两） 石斛（八两）各为细末，蜜为丸，每日早、晚白滚水各送下五钱，服半年全愈。

　　此方补阴而无浮动之虞，缩血而无寒冷之害，日计不足，月计有余，潜移默夺，子宫清凉，血海自固也。倘不治其本源，止以发灰、白矾、黄连、五倍子外冶其幽隐之处，吾恐愈塞愈流也。

　　此症用清火归经汤亦效。

　　人参 白芍（各一两） 旧棕榈（炒灰二钱） 黄柏末（二钱） 甘草（一钱） 三七根末（三钱）水煎调服。十剂可愈，二十剂全愈。然必须绝欲事三月，否则要犯也。

　　卷之十一\妇人科

　　调经门（十四则）

　　妇人有先期经来者，其经水甚多，人以为血热之极也，谁知肾中之水火旺乎。夫火旺则血热，水旺则血多，此有余之病，非不足之症也。似不药有喜，但过于有余，则子宫大热，亦难受孕，恐有烁干男精之虑。太过者损之，亦既济之道也。然而，火不可任其有余，水断不可使之不足。治法但少清其火，不必泻水也。方用：丹皮（三钱） 地骨皮（五钱） 白芍（三钱） 青蒿（二钱） 黄柏（五分） 熟地（三钱） 茯苓（二钱）水煎服。此方名为清经散，服二剂自平也。

　　方中虽是清火之品，然仍是滋水之味，火泻而水不与之俱泻，则两不损而两有益也。

　　此症用损余汤亦效。

　　地骨皮（一两） 茯苓（五钱） 黄柏（二钱） 生地（五钱） 炒黑荆芥（三钱） 玄参（五钱）水煎服。四剂而经调矣。

　　妇人有先期经来，其经水止有一、二点，人亦以为血热之极也，谁知肾中火旺而阴水虚乎。先期者，火气之冲，多寡者，水气之验。故先期之来多，火热而水有余；先期之来少，火热而水不足。倘一见先期，俱以为有余之热，但泻火而不补水，或水火两泻，如何不增病哉。治法不必泻火，专补其水，水足而火气自消。方用：玄参（一两） 生地（一两） 白芍（五钱） 麦冬（五钱） 阿胶（三钱） 地骨皮（三钱）水煎服。连服四剂而经调矣。

　　方名两地汤，以地骨、生地同用耳。二味俱能凉骨中之热也。骨中之热，由于肾中之热，凉其骨髓，则肾气自寒，又不损伤胃气，此治之巧也。况所用诸药，纯是补水之味，水盛而火安得不平乎。此条与上条并观，断无误治先期之病矣。

　　此症用加味纯阴汤亦效。

　　熟地 玄参 麦冬（各五钱） 山茱萸（二钱） 北五味子（一钱） 丹皮（五钱）水煎服。可用十剂，经水自多。

