<!-- { "loadSidebar": true } -->
　　妇人有经来后期而甚多者，人以为血虚之病也，谁知非血虚也。盖后期之多少，实有不同。后期来少，血寒而不足；后期来多，血寒而有余。夫经水虽本于肾，而其流则五脏六腑之血皆归之。故经一来，而诸血尽来附益，以经开而门启，不遑迅阖，诸血乘其隙而皆出也。但血既出矣，则成不足之症。治法宜于补中温之，非曰后期者俱不足也。方用温经摄血汤：白芍（一两） 川芎（五钱） 肉桂（五分） 熟地（一两） 白术（五钱） 续断（一钱） 五味子（三分） 柴胡（五分）水煎服。二十剂经调矣。

　　此方大补肾、肝、脾之精血。加肉桂以祛其寒，加柴胡以解其郁，是补中有散，而散非耗气；补中有泻，而泻非损阴。所以受补之益，收温之功也。是方凡经来后期者，俱可用，诚调经之妙药，摄血之仙丹也。倘人元气虚，加入人参一、二钱，未为不可耳。

　　此症用温带益经汤亦效。

　　熟地（一两） 白术 杜仲（各五钱） 肉桂（一钱） 茯苓 人参（各三钱）水煎服。

　　妇人有经来断续，或前或后，无一定之期者，人以为气血之虚，谁知是肝气之郁结乎。夫经水出诸肾经，肝为肾之子，肝郁则肾亦郁，肾郁而气自不宣，前后之或断或续，正肾气之或通、或闭耳。虽然肝气郁而肾不应，未必至于如此。然子母关切之病，而母必有顾复之情，肝泄而肾自有缱绻之谊，肝气之或藏或闭，即肾气之或去或留，有相因而至者矣。然则治法，舒肝之郁即所以开肾之郁也，即所以定经水之流也。方用定经汤：白芍（一两） 当归（一两） 熟地（五钱） 山药（五钱） 菟丝子（一两） 柴胡（五分） 荆芥（炒黑，一钱） 茯苓（三钱）水煎服。二剂经水净，四剂经期定矣。

　　此方舒肾肝之气，非通经之药也。补肝肾之津，非利水之品也。肾肝气舒而经通，肝肾津旺而水利，不治之治，正妙于治也。

　　此症用顺经汤亦效。

　　香附 生地 茯苓 白芥子（各三钱） 当归（一两） 白芍（一两） 车前子（二钱）

　　神曲 甘草（各一钱）水煎服。

　　十剂自调。

　　妇人有数月一行经者，每以为常，且无或先或后之异，又无或多或少之殊。人以为异，而不知非异，此乃无病之人，气血两不亏损耳。妇人之中，有天生仙骨者，经水必四季一行，盖以季为数，不以月为盈虚也。妇人之经水不泄，则黄河便可逆流。真气内藏，则坎中之阳不损。倘加以炼形之法，一年之内便易飞升。无如世人不知炼形之法，见经水之不来，误认作病，妄用药饵，往往无病而成病。余闻异人之教，特为阐扬，使世人见此等行经，在不必治之列，万勿疑为气血之不足，而轻施医疗也。虽然天生仙骨之妇，世正不少，而嗜欲深者，天分损也，又不可不立一救疗之方。方名助仙丹：白术（三钱） 茯苓（五钱） 甘草（一钱） 山药（三钱） 陈皮（五分） 白芍（三钱） 杜仲（一钱） 菟丝子（二钱）水煎，服二、四剂而仍如其旧，不可再服。

　　此方平补，健脾益肾，解郁消痰，不损天然之气血，便是调经之大益，何必用重剂以助火，用热药以通经哉。

　　此症用肝肾双治汤亦佳。

　　白芍（三钱） 当归 山药 熟地（各五钱） 甘草（五分） 陈皮（三分） 茯苓 山茱萸（各二钱） 神曲（一钱）水煎服。

　　自然如期矣。

　　妇人至五十之外，或六、七十岁者，忽然行经，或如紫血之块，或如红血之淋，人以为老妇行经是还少之期，谁知乃血崩之渐乎。妇人至七七之外，天癸已穷，又不服补阴济阳之药，如何能使精满化经，一如少妇乎。不宜行经而行经者，乃肝不藏血、脾不统血也。非泄精而动命门之火，必气郁而发龙雷之炎。二火发动，血乃奔失，有似行经而实非行经也。遇此等之病，非大补脾肝则血不能骤止。然而补肝脾者，不可全补血以止血，尤当兼补气以止血也。方用安老丹：人参（一两） 黄 （一两） 熟地（一两） 山茱萸（五钱） 甘草（一钱） 木耳灰（一钱） 当归（五钱） 阿胶（一钱） 香附（五分） 荆芥（一钱） 白术（五钱）

　　水煎服。一剂少减，二剂又减，四剂全止，十剂全愈。

　　此方补益肝脾之气，气足自然生血，且能摄血也。况且大补肾水，肾水足而肝气益舒，肝气舒而脾气得养，肝藏血，脾统血，安有漏泄乎。血既无漏泄之失，何虑于血崩乎。

　　此症亦可用 术调经散治之。

　　人参 三七根末（各三钱） 白术 当归 黄 （各一两） 生地（五钱）水煎调服。

　　一剂即止，四剂愈。

　　妇人有经水忽来忽断，时痛时止，往来寒热，人以为血结之故，不知乃肝气不舒耳。夫肝属木，最恶者寒风也。妇人行经，则腠理大开，适逢风吹，则肝气闭塞，经水之门亦随之而俱闭，于是腠理经络各皆不宣，而作寒热。气行于阳而热生，气行于阴而寒生也。然此犹感寒之轻者，倘外寒更甚，则内热益深，往往有热入血室，变为似狂之症，一如遇鬼之状。今但往来寒热，是寒未甚而热未深耳。治法补肝中之血，通郁而散其风，则病随手而效也。方用加味四物汤：熟地（一两） 川芎（三钱） 白芍（五钱） 当归（五钱） 白术（五钱） 甘草（一钱） 延胡索（一钱） 丹皮（三钱） 柴胡（一钱）水煎服。

　　此方用四物以滋脾肾；用柴胡、白芍、丹皮以宣扬风郁；用甘草、白术、延胡利腰脐以和腹痛。入于表里之间，通于经络之内，用之得宜，自然奏功如响也。

　　此症用开结汤亦佳。

　　柴胡 续断 神曲（各一钱） 香附 川芎 丹皮（各三钱） 当归 熟地（各一两）

　　白术（五钱） 甘草（一钱）水煎服。十剂全愈。

　　妇人有经前疼痛数日后行经者，其经水多是紫黑之块，人以为热极也，谁知郁极而火不能化乎。夫肝中有火郁则不扬，经欲行而肝气不应，则拂抑其气而痛生。

　　然经满则不能内藏，肝中火气焚烧，内逼经出，而火亦随之而怒泄。其色紫黑者，水火两战之象也。成块者，火煎成形之状也。经失其为经，正郁火内夺其权耳。治法似宜大泻肝中之火矣。然泻肝之火，不解肝之郁，则热之标可去，热之本未除也。方用宣郁调经汤：白芍（五钱） 当归（五钱） 柴胡（一钱） 香附（一钱） 郁金（一钱） 丹皮（五钱） 白芥子（二钱） 甘草（一钱） 黄芩（一钱） 炒栀子（三钱）水煎服。连服四剂，下月断不先腹痛而后行经也。

　　此方补肝之血，又解肝之郁，利肝之气，又退肝之火，所以奏功如神耳。

　　此症用香草散亦佳。

　　香附 茯神（各三钱） 玄胡索 甘草 神曲 天花粉（各一钱） 炒栀子 黄芩（各二钱） 白术 生地 麦冬（各五钱） 陈皮（五分）水煎服。

　　妇人有经后小腹作痛，人以为气血之虚，谁知是肾气之涸乎。夫经水乃天一之水，满则溢，空则虚，亦其常也，何以虚能作痛哉？盖肾水一虚，则水不能生肝，而肝必下克于脾土，土木相争而气逆，故作痛也。治法亦须舒肝气为主，而益之补肾之味，则水足而肝气益安矣。方用后调汤：阿胶（三钱） 荆芥（三钱） 巴戟天（一钱） 山药（五钱） 白芍（三钱） 当归（三钱） 甘草（一钱） 山茱萸（三钱）水煎服。

　　此方平调肝肾，既能转逆于须臾，尤善止郁痛于顷刻，经后以此方调理最佳，不止治经后腹痛也。

　　此症用填经止痛丹亦神。

　　熟地（二两） 山茱萸（五钱） 山药（三钱） 甘草（一钱） 肉桂（五分）水煎服。

　　妇人有行经之前一、二日，忽然腹痛而吐血，人以为火盛之极也，谁知肝气之逆而不顺行而上吐乎。夫肝之气最急，宜顺不宜逆，顺则气安，逆则气动，血随气而俱行。若经逆从口上出，乃少阴之火急如奔马，得肝中龙雷之气直冲而上，其势最捷，反经为血，又至便也，不必肝不藏血，始成吐血之症。但此等吐血，不同各经之吐血，各经吐血乃内伤而成，此逆经吐血者，乃内溢而激之使出也。其症绝有异同，而逆气则一也。治法似乎治逆以平肝，不必益精以补肾。虽然逆经而吐血，虽不损夫血，而反复颠倒，未免伤肾之气，而血又上泄过多，则肾水亦亏，必须于补肾之中，以行其顺气之法也。方用顺经汤：当归（五钱） 白芍（三钱） 熟地（五钱） 茯苓（三钱） 牛膝（三钱） 丹皮（五钱） 沙参（三钱） 荆芥（炒黑，三钱）水煎服。一剂吐血止，二剂经顺，连服十剂，不再逆经也。

　　此方于补肾、补肝之中用引血归经之药，肝气不逆，肾气自顺也。肾气既顺，经何能逆哉。

　　此症用顺肝藏血丹亦效。

　　白芍 当归 熟地（各一两） 荆芥（炒黑三钱） 牛膝 人参 茯苓（各二钱） 柴胡（五分） 乌药（五分） 泽泻（一钱）水煎服。二剂即顺行矣。

　　人有经水将来三、五日前，脐下疼痛，状如刀刺，寒热交作，下如黑豆汁，既而经来，因之无娠，人以为血热之故，谁知是下焦寒湿相争耶。夫寒湿之气乃邪气也，妇人有任、冲之脉，居于下焦，冲脉为血海，任脉主胞胎为血室，皆喜正气之相通，最恶邪气之相犯，经水由二经而外出。若寒湿之气弥满于二经之外，势必两相争而作疼痛矣。邪感正衰，寒气生浊，下如豆汁之黑者，见北方寒水之象也。治法利其湿而温其寒，冲、任无邪，何至搏结作痛哉。

　　方用温脐化湿汤：白术（一两） 茯苓（三钱） 巴戟天（五钱） 山药（五钱） 扁豆（三钱） 白果（十枚） 莲子（三十粒，连心用）

　　水煎服。然必须经未来前十日服之，四剂而邪去，经调兼可种子也。

　　此方用白术以利腰脐，更用巴戟、白果以通任脉，再用山药、扁豆、莲子以卫冲脉，故寒湿尽去，经水自调矣。倘疑腹痛为热邪之作祟，妄用寒凉，则冲、任虚冷，血海变为冰海，血室成为冰室，毋论艰于生育，疼痛何有止日哉。

　　此症可用术桂草玄丹：白术（二两） 肉桂（一钱） 甘草（一钱） 玄胡索（一钱）水煎服。一剂愈。

