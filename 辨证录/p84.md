<!-- { "loadSidebar": true } -->
　　此症用郁金舒和散：白芍（一两） 当归（五钱） 郁金 香附 神曲（各一钱） 枳壳（三分） 白术（三钱） 川芎（二钱）

　　水煎服。郁开自易得子矣。

　　妇人身体肥胖，痰多，不能受孕，湿盛之故耳。夫湿从下受，乃言外邪之湿也。妇之湿，实非外邪，乃脾土内病也。因气衰肉胜，外似健旺，内实虚损，不能行水，而湿停于肠胃，不化精而化涎矣。且肥胖之妇，内肉必满，遮隔子宫，难以受精，何况又多水湿，亦随入而随流出矣。治法必须以泻水化痰为主。但不急补脾土，则阳气不旺，湿痰未必去，人先病矣。方用补中益气汤加味治之。

　　人参（三钱） 当归（三钱） 黄 （三钱） 白术（一两） 陈皮（五分） 甘草（一钱） 柴胡（一钱） 半夏（三钱） 升麻（四分） 茯苓（五钱）

　　水煎服。连服八剂而痰气尽消，再服十剂而水亦利，子宫涸出，易于受精。

　　此方提脾气而升于上，则水湿反利于下行，助胃气而消于下，则痰涎转易于上化，不必用消克之药以损其肌，不必用浚决之味以开其窍。阳气旺，自足以摄精；邪湿散，自可以受此症用敦浓散亦佳。

　　白术（一两） 半夏 人参（各二钱） 益智仁（一钱） 茯苓（五钱） 砂仁（二粒）

　　水煎服。十剂痰消，易于得子。

　　妇人口干舌燥，骨蒸夜热，遍体火焦，咳嗽吐沫，断难生子，人以为阴虚火动也，谁知骨髓之内热乎?夫寒阴之地，不能生物，而火燥旱田之内，何能望禾黍之油油也。然骨髓与胞胎何相关切，而能使人无嗣?盖胞胎为五脏外之脏，因其不阴不阳，所以不列入于五脏之中。不阴不阳者，以其上系于心包，下系于命门。系心包者，通于心；系命门者，通于肾也。阴中有阳，阳中有阴，所以善于变化，生男生女，俱从此出。然必阴阳两平，不偏不枯，始能变化生人，否则正不能生人也。且骨髓者，肾之所化也，骨髓热而肾热，肾热而胞胎亦热矣。况胞胎无骨髓之养，则婴儿何以生，骨髓热而骨中空虚，惟存火气，何能成胎而作骨哉?!治法必须清骨中之热。然骨热由于水虚，补肾中之阴，骨热自除，胞胎无干烁之虞矣。

　　方用清骨汤：地骨皮（一两） 丹皮（五钱） 沙参（五钱） 麦冬（五钱） 玄参（五钱） 北五味子（五分） 金钗石斛（二钱） 白术（三钱）

　　水煎服。连服一月而骨中之热自解，再服二月，自可受孕矣。

　　此方补肾中之精，凉骨中之髓，不清胞胎，胞胎无太热之患矣。阴虚内热之人，原易受胎，今因骨髓过热，所以受精变燥，以致难于育子，本非胎之不能受精也。所以少调其肾，以杀其火之有余，况又益其水之不足，更易种子耳。

　　此症用解氛散亦效。

　　地骨皮（一两） 丹皮 沙参（各五钱） 白芥子（三钱） 山药（一两）

　　水煎服。服一月骨蒸自退，便可望子矣。

　　妇人有腰酸背楚，胸中胀闷，腹内生瘕，日日思寝，朝朝欲卧，百计求子，不能如愿，人以腰肾之虚，谁知任、督之困乎。夫任脉行于前，督脉行于后，然皆从带脉上下而行也。故任、督脉虚，而带脉坠于前后，虽受男子之精，必多小产。况任、督之间有疝瘕之症，则外多障碍，胞胎缩入于疝瘕之内，往往精不能施。治法必去其疝瘕之病，而补其任、督之脉，则提挈有力，足以胜任无虞。外无所障，内有可容，安得不受孕乎。方用升带汤：白术（一两） 人参（三钱） 沙参（五钱） 肉桂（一钱） 荸荠粉（三钱） 鳖甲（炒，三钱） 神曲（二钱）

　　茯苓（三钱） 半夏（一钱）

　　水煎服。连服一月，任督之气旺，再服一月，疝瘕亦尽消也。

　　此方利腰脐之气，正升补任、督之气也。任、督之气升，而疝瘕有难存之势。况方中有肉桂之散寒，有荸荠之祛积，有鳖甲之攻坚，有茯苓之利湿，有形自化于无形，无非升腾之气，何至受精而再坠乎。

　　此症亦可用任督两滋汤：白术（一两） 人参（五钱） 肉桂（一钱） 茯苓（三钱） 白果（十个） 黑豆（一大把） 杜仲（五钱） 巴戟天（五钱）

　　水煎服。十剂而任、督之脉气旺，可以摄精而受孕也。

　　妇人有小水艰涩，腹中作胀，两腿虚浮，不能坐孕，乃膀胱之气不能化也。夫膀胱与胞胎相近，水湿之气必走膀胱，然而膀胱不能自己分消，必得肾气相通，始能化水从阴器以泄。倘膀胱无肾气之通，则气化不行，水湿必且渗入于胞胎，汪洋之田，何能生物哉?治法必须分消胞胎之湿。然肾气不旺，胞胎之水气何从而化，故须治肾中之火，使火气达于膀胱也。方用化水种玉丹：人参（三钱） 白术（一两） 巴戟天（一两） 肉桂（二钱） 菟丝子（五钱） 茯苓（五钱） 车前子（二钱）

　　芡实（五钱）

　　水煎服。二剂，膀胱之气化矣；四剂，艰涩之症去；又服十剂，虚胀之形尽消，连服二月，肾气大旺，易于受胎。

　　此方利膀胱之水，全在补肾中之气。然而补肾之药，多是濡润之品，不以湿而益助其湿乎。方中所用之药补肾之火，非益肾之水。补火无燥烈之虞，利水非荡涤之甚，所以膀胱气化，胞胎不至于过湿，安有布种而难于发育者乎。

　　此症用参术加桂汤亦效。

　　茯苓（一两） 白术（一两） 肉桂（一钱） 人参（五钱） 水煎服。十剂而膀胱通利，腹亦不胀，可以受娠矣。

　　卷之十一\妇人科

　　妊娠恶阻门（二则）

　　妇人怀妊之后，恶心呕吐，思酸解渴，见食则憎，困倦欲卧，人以为妊娠之恶阻也，谁知肝血之太燥乎。夫肾一受精，则肾水生胎，不能分润于他脏，肝为肾之子，日食肾母之气，一旦无津液之养，则肝气燥而益急，火动而气乃逆也，于是恶心呕吐之症生。虽呕吐不至太甚，而伤气则一也。气伤则肝血愈耗，世人以四物治产前诸症，正以其能生肝血也。

　　然补肝以生血，未为不佳，但恐生血不能生气，则脾胃衰微，不胜频呕。吾恐气虚血不易生也，故治法平肝补血之中宜用健脾开胃之药，以生阳气，则气能生血，尤益胎气耳。然虽气逆而用补气之药，气旺不益助其逆耶。不知怀妊恶阻，其逆不甚，且逆亦因虚而逆，非因邪而逆也。因邪而逆者，助其气而逆增；因虚而逆者，补其气而逆转。况补气于补血之中，则阴足以制阳，何患于逆乎。方用顺肝益气汤：白芍（三钱） 当归（一钱） 白术（三钱） 人参（一钱） 茯苓（二钱） 熟地（五钱） 苏子（一钱） 麦冬（三钱） 砂仁（一粒） 神曲（一钱） 陈皮（三分）水煎服。

　　一剂恶阻轻，再剂而平，三剂全愈。

　　此方肝、肾、脾、胃、肺五经同调之法，其意专主于肝肾，肝平则气不逆，肾旺则血易生。凡胎不动而少带恶阻者，俱以此方投之，无不安静如故，有益于孕妇不浅，实胜于四物之汤也。盖四物汤专治肝，此方不止治肝，所以奏功尤神耳。

　　用润肝安娠汤亦佳。

　　人参 茯苓 扁豆 山药（各三钱） 半夏 熟地 白术（各五钱） 川芎 麦冬 丹皮苏子 神曲（各二钱） 白豆蔻（一粒） 陈皮（三分）水煎服。连服四剂，而恶阻止矣。

　　妊娠每至五月，肢体倦怠，饮食无味，先两足肿，渐至遍身，后及头面俱肿，人以为犯湿而然也，谁知是脾肺之气虚乎。夫妊娠虽有按月养胎之分，其实不可拘于月数，总以健脾补肺为主。盖脾统血而肺通气也，胎非血不荫，儿非气不生，脾健则血旺而荫胎，肺清则气壮而生子。苟肺衰则气馁，即不能运气于皮肤矣。脾虚则血少，即不能运化于肢体矣。气血两衰，脾肺失令，饮食难消，精微不化，势必气血下陷，不能升举。而湿邪即乘其所虚之处，聚湿而浮肿矣。治法当补其脾肺之虚，不必以去湿为事。方用补中益气汤加减治之。

　　人参（五钱） 白术（五钱） 当归（三钱） 黄 （三钱） 陈皮（三分） 甘草（一分） 柴胡（一钱） 升麻（三分） 茯苓（一两）水煎服。一剂少胀，二剂即宽，三剂渐消，四剂即愈。十剂不再犯也。

　　补中益气汤原是升提脾肺之药，似益气而不益血也。不知血非气不生，况湿气相犯，未便补血，故补气而助之利湿之味，则气升而水尤易散耳。然则少用利水之味可也，何重用茯苓至一两，不几以利水为君乎。夫重用茯苓于补气之中，虽是利水，仍是健脾清肺。凡利水之药，多耗气血，茯苓与白术补多于利，所以重用以分湿邪，即所以补气血耳。

　　用土金双培汤亦效甚。

　　人参 苏子 茯苓 谷芽 巴戟天 菟丝子 白芍（各三钱） 白术 薏仁（各五钱）

　　山药（五钱） 神曲（二钱） 砂仁（一粒） 甘草（二分） 柴胡（五分）水煎服。四剂全消。

　　卷之十二

　　安胎门（十则）

　　妇人小腹作痛，胎动不安，如下坠之状，人以为带脉之无力也，谁知脾肾两亏乎。夫胞胎虽系于带脉，而带脉实关于脾肾，二经亏损，则带脉力微，胞胎何能胜任乎。然人致脾肾之亏者，非因于饮食之过多，即由于色欲之太甚，不补脾补肾，而带脉迫急，胞胎所以下坠也。第胞胎通于心肾，不通于脾，补肾可也，何必补脾？不知脾胃为后天，肾为先天，脾非先天之气不能化，肾非后天之气不能生，补肾不补脾，则肾之精正不能遽生也。补后天之脾，正所以补先天之肾；补先后天之脾肾，正所以固胞胎之气。盖胞胎原备先后天之气，安可不兼补先后天脾肾哉。方用安奠二天汤：人参（一两） 白术（一两） 熟地（一两） 山茱萸（五钱） 山药（五钱） 炙甘草（一钱）

　　杜仲（三钱） 枸杞子（二钱） 扁豆（二钱） 水煎服。一剂痛定，二剂胎安，不必三剂。

　　夫胎动乃脾肾双亏之症，必须大用参、术、熟地补阴补阳之味，始能挽回于顷刻。世人往往畏用参、术，或少用以冀建功，反致寡效，此方正妙在多用也。

　　用娱亲汤亦效。

　　熟地（一两） 白术（一两） 甘草（一钱） 人参（五钱） 杜仲（五钱） 山药（五钱） 水煎服。

