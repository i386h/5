<!-- { "loadSidebar": true } -->
　　妇人怀妊至三、四月，自觉口干舌燥，咽喉微痛，无津以润，以致胎动不安，甚则血流如经水，人以为火动之故也，谁知水虚之故乎。夫胎非男精不结，亦非女精不成，逐月养胎，古人每分经络，其实不能离肾水以养之也。故肾水足而胎安，肾水缺而胎动，又必肾火动而胎始不宁。盖火之有余，仍是水之不足，火旺动胎，补肾水则足以安之矣。惟是肾水不能遽生，必须上补肺金，则金能生水，而水有化源，无根之火，何难制乎。方中少加清热之品，则胎气易安。方用润燥安胎汤：熟地（一两） 山茱萸（五钱） 益母草（二钱） 黄芩（一钱） 麦冬（五钱） 生地（三钱）

　　阿胶（二钱） 五味子（二分） 水煎服。二剂燥减，又二剂胎安，连服十剂，胎不再动矣。

　　此方专添肾中之精，虽兼于治肺，然补肺无非补肾，故肾精不燥，火不烁胎，安得而不宁静乎。

　　用遏炎散亦效。

　　熟地（一两） 玄参 地骨皮 麦冬（各五钱） 北五味子 甘草（各一钱） 贝母（五分）

　　炒枣仁（五钱） 水煎服。

　　妇人有上吐下泻，以致胎动下坠，痛疼难忍，急不可缓，人以为脾胃之寒极也，谁知脾胃之虚极乎。夫脾胃气虚，则胞胎无力，必有崩坠之虞。况加之上吐下泻，则脾胃愈虚，欲胞胎无恙得乎。然而胞胎虽疼痛，而犹不下者，盖脾胃虽损，而肾气尚固也。胞胎系于肾而连于心，肾未损则肾气交于心，心气通于胞胎，所以未至于胎坠也。且肾气能固，则肾之气必来生脾；心气能通，则心之气必来援胃。

　　脾胃虽虚而未绝，则胞胎虽动而未落耳。治法可不急救其脾胃乎。然而脾胃将绝，止救脾胃而土气难生，更补助其心肾之火，则火能生土，尤易接续也。方用援土固胎汤：人参（一两） 白术（二两） 肉桂（二钱） 山药（一两） 附子（五分） 炙甘草（一钱）

　　杜仲（三钱） 续断（三钱） 枸杞子（三钱） 山茱萸（一两） 菟丝子（三钱） 砂仁（三粒）

　　水煎服。一剂泻止，二剂吐止，腹中疼痛、急迫无不尽止也。

　　此方救脾胃之土十之八，救心肾之火十之二。救火轻于救土者，岂土欲绝而火未绝乎？不知土崩，非重剂不能援，火息虽小剂亦可助。热药多用，必有太燥之虞，不比温补之品，可以多用。况怀妊胎动，原系土衰，非系火衰也，何必用大热之剂，过于助土以伤胎气哉。

　　用脾胃两安汤亦效。

　　白术（五钱） 白茯苓 人参（各三钱） 陈皮（五分） 砂仁（一粒） 山药（一两） 薏仁（五钱）

　　水煎服。

　　妇人有怀抱忧郁，以致胎动不安，两胁闷痛，如子上悬，人以为子悬之病，谁知是肝气之不通乎。夫养胎半系肾水，然非肝血相助，则肾水亦必有独力难支之势。

　　使肝经不郁，则肝气不闭，而肝血亦舒，自然灌注于胞胎，以助肾水之不足。今肝因忧郁，则肝且闭塞不通，子无血荫，安得不上升以觅食乎。此子悬之所必至，乃气使之升，非子之欲自悬也。治法不必治子悬以泻子，但开肝气之郁结，补肝血之燥干，则子悬自定。方用解悬汤：白芍（一两） 当归（一两） 炒栀子（三钱） 枳壳（五分） 砂仁（三粒） 白术（五钱）

　　人参（一钱） 茯苓（三钱） 薄荷（二钱） 水煎服。一剂闷痛除，二剂子悬定，三剂全安。去栀子多服数剂尤妙。

　　此方乃平肝解郁之圣药，郁开而肝不去克土，肝平而木不去生火。况方中又有健脾生胃之药，自然水谷生精，四布各脏，肝肾有润泽之机，则胞胎自无干涩之患，何至婴儿之上悬哉。

　　用通肝散亦佳。

　　白芍（一两） 归身 川芎 茯苓（各三钱） 郁金 薄荷（各一钱） 香附 神曲（各二钱）

　　陈皮（三分） 苏叶（五分） 白术（五钱） 水煎服。

　　妇人有跌闪失足，以致伤损胎元，因而疼痛，人以为外伤之故也，谁知仍是内伤之故乎。凡人跌、扑、闪、挫，亦能动胎，若作跌闪外治，未能奏功。且有因治反堕者，必须大补气血，少加行动之味，则瘀血自散，胎又得安。然补血宜多，补气宜少。方用救损汤治之。

　　归身（五钱） 白芍（三钱） 白术（五钱） 人参（一钱） 生地（一两） 甘草（一钱）

　　苏木（三钱） 乳香末（一钱） 没药末（一钱） 水、酒煎服。一剂疼痛止，二剂胎不堕矣，不必三剂。

　　此方既能去瘀，又不伤胎，盖补血补气，复无停滞之忧，更少通滑之害。治无胎之跌闪，可建奇功，治有胎之跌闪，尤有殊绩者也。

　　亦可用救伤散治之。

　　归身 熟地（各一两） 白术 白芍 生地 杜仲（各五钱） 甘草（一钱） 丹皮（二钱）

　　水煎服。

　　妇人有胎虽不动，腹亦不疼，然时常有血流出，人以为血虚胎漏也，谁知气虚不能摄血乎。夫血能荫胎，胎中之血必藉气以包之，气虚下陷，血乃随气亦陷矣。

　　夫气虚则血必旺，血旺则血必热，血寒则静，血热则动，动则必有跃跃欲出之兆，况加气虚，安得不漏泄乎。犹幸其气之虚也，倘气旺血热，则血必大崩不止，些些之漏出矣。治法补气之不足，泻火之有余，则血不必止而自止。方用助气补漏汤：人参（一两） 甘草（一钱） 白芍（五钱） 黄芩（三钱） 生地（三钱） 益母草（二钱）

　　续断（二钱） 水煎服。一剂血止，再剂不再漏也。

　　此方用人参以补阳气，用黄芩以泻阴火，火泻则血不热，无欲动之机，气补则血能包，无可漏之窍，自然气摄血而血归经，宁有漏泄之患哉。

　　用摄血丹亦效。

　　黄 白术（各五钱） 人参（二钱） 甘草 荆芥 破故纸（各一钱） 续断（二钱） 肉果（一枚） 水煎服。

　　妇人有怀妊至七、八月，忽然儿啼腹中，腹亦隐隐作痛，人以为胎热之故也，谁知气虚之故乎。夫儿在胎中，母呼亦呼，母吸亦吸，未尝有一刻之间断也。然婴儿至七、八月，母之气必虚，儿不能随母之气以呼吸，则子失母气而作啼矣。腹中声啼，似乎可异，其实不必异也。治法大补其气，使母之气能哺于子，则子之气既安，而子之啼亦息。方用止啼汤：人参（一两） 黄 （一两） 当归（五钱） 麦冬（一两） 橘红（五分） 甘草（一钱）

　　天花粉（一钱） 水煎服。一服即止啼，二服断不再啼也。

　　此方用参、 、归、冬、以补肺气，以肺主气也。肺气旺而胞胎之气不弱，胞中之子自安矣。所以一、二剂而奏功耳。

　　用接气饮亦效。

　　人参 白术 黄 麦冬（各五钱） 茯苓（三钱） 当归（三钱） 贝母 神曲（各一钱） 炮姜（五分）

　　水煎服。一剂即止啼，四剂不发。

　　妇人有口渴出汗，大饮凉水，烦躁发狂，腹痛腰疼，以致胎动欲堕，此乃胃火炽炎，熬干胞胎之水故耳。夫胃为水谷之海，多气多血，以养各脏腑者也。万物皆生于土，土气浓而物生，因土中有火也。然则火在胃中，宜乎生土，何以火盛反致太干以害土乎？不知无火难以生土，而多火又能烁水也。土中有火则土不死，土中无水则为焦土，使胃火过旺，必致先烁肾水，而土中燥裂，何以分润于胞胎哉。土烁之极，火势炎蒸，犯心而神越，以致婴儿逼迫，安得不下堕乎。治法必须急泻其火，济之以水，水旺而火自衰，火衰而胎自定也。方用止焚定胎饮：玄参（二两） 甘菊（三钱） 青蒿（五钱） 茯苓（三钱） 生地（一两） 知母（二钱） 白术（五钱）

　　人参（三钱） 天花粉（二钱） 水煎服。一剂狂少平，二剂狂大定，三剂火尽解，胎亦安也，不必四剂。

　　此方药料颇大，恐有不胜之忧，第怀妊而火盛若此，非用大剂之药，火不肯息，狂不肯止，而胎不肯宁也。然而药料虽多，均是补水之味，亦正有益无损，不必顾忌耳。

　　用滋胎饮亦效。

　　麦冬（二两） 黄芩（三钱） 生地 归身（各一两） 天花粉（二钱） 甘草（一钱） 水煎服。二剂狂定，四剂愈。

　　妇人怀子在身，痰多吐涎，偶遇鬼祟，忽然腹痛，胎向上顶，人以为子悬之病也，谁知亦有中恶而胎不宁乎。凡不正之气，最能伤胎。盖阴邪阳祟多在神宇，潜踪幽阴岩洞，实其往来之所，触之最易相犯，故孕妇不可不戒也。治法似宜治痰为主，然而治痰必至耗气之虚，则痰虽消化，胎必动摇，必须补气以生血，补血以治痰，少加消痰之味，则气血不亏，痰又易化，方用消恶安胎汤：白术（五钱） 甘草（一钱） 白芍（一两） 陈皮（五分） 苏叶（一钱） 沉香末（一钱）

　　乳香末（一钱） 天花粉（三钱） 当归（一两） 人参（三钱） 茯苓（五钱） 水煎调服。一剂腹痛定，鬼神亦远矣。

　　此方大补气血，惟图顾本，正足而邪自消，痰清而胎自定也。

　　用散恶护胎丹亦效。

　　人参（三钱） 茯苓（五钱） 白术（五钱） 半夏（一钱） 贝母（一钱） 甘草（一钱） 白薇（一钱）

　　管仲（三钱） 水煎服。一服胎安。

　　妇人怀妊之后，未至成形，或已成形，其胎必堕，而性又甚急，时多怒气，人以为气血之衰，不能固胎，谁知肝火之盛，常动而不静乎。盖木中实有相火也，相火宜静不宜动，静则安，动则炽。然而木中之火，又最易动而难静，况加大怒，则火更动而不可止遏，火势飞扬，不能生气化胎，反致食气伤精，自然难荫而易堕。

　　治法必须平其肝中之火，大利其腰脐之气，使气生血，而血清其火也。方用利气泻火汤：白术（一两） 当归（三钱） 甘草（一钱） 黄芩（二钱） 人参（三钱） 白芍（五钱）

　　熟地（五钱） 芡实（三钱） 水煎服。服二月，胎不堕矣。

　　此方名为利气，其实乃补气也。补气而不加之泻火之药，则气旺而火不能平，转害夫气矣。加黄芩于补气之中，益以熟地、归、芍之滋肝，则血不燥而气益和，气血既和，不必利气而无不利矣。况白术最利腰脐者哉。

　　用息怒养妊汤亦佳白芍（二两） 茯苓（五钱） 人参（三钱） 陈皮（五分） 甘草（一钱） 熟地（一两） 生地（五钱）

　　白术（五钱） 神曲（一钱） 水煎服。

　　卷之十二

　　小产门（五则）

