<!-- { "loadSidebar": true } -->
　　妇人因行房颠狂，遂至小产，血崩不止，人以为火动之极也，谁知是气脱之故乎。凡怀孕妇人，惟藉肾水荫胎，水原不足，水不足而火易沸，加之久战不已，则火必大动。若至颠狂，则精必大泄，肾水益干，肾火愈炽，水火两病，胎何能固。

　　胎堕而火犹未息，故血随火崩，有不可止之势。治法自当以止血为主，然而火动由于水亏，血崩本于气脱，不急固其气，则气散不能速回，血将何生。不大补其精，则精涸不能遽长，火且益炽。方用固气填精汤治之。

　　人参（一两） 熟地（一两） 白术（五钱） 当归（五钱） 黄 （一两） 炒黑荆芥（二钱）

　　三七根末（三钱） 水煎调服。一剂血止，再剂身安，四剂全愈。

　　此方全不清火，惟补气补精，救其匮乏，奏功独神者，以诸药甘温能除大热也。

　　盖此热乃虚热，非实热耳。实热可以寒折，虚热必须温补，故补气自能摄血，补精自能止血也。

　　用固气止脱汤亦效。

　　人参 熟地 山茱萸（各一两） 白术 麦冬（各五钱） 甘草（一钱） 丹皮（三钱） 水煎服。

　　妇人因跌、扑、闪、损遂至小产，血流紫块，昏晕欲绝，人以为瘀血之作祟也，谁知是血室伤损乎。夫妇人血室与胞胎相连，胞胎损而血室亦损。然伤胞胎而流血者，其伤浅；伤血室而流血者，其伤深矣。伤浅者，漏在腹；伤深者，晕在心。

　　同一跌闪之伤也，未小产与已小产治各不同。未小产而胎不安者，宜顾其胎，不可轻去其血；已小产而血大崩者，宜散其血，不可重伤其气。盖胎已堕矣，血既尽脱，则血室空虚，惟气存耳。倘又伤其气，保无气脱之忧乎。故必须补气以生血，新血生而瘀血可止也。方用理气止瘀汤：人参（一两） 黄 （一两） 当归（五钱） 红花（一钱） 丹皮（三钱） 炒黑干姜（五分）

　　茯苓（三钱） 水煎服。一剂瘀血止，二剂昏晕除，三剂全安。

　　此方用人参、黄 以补气，气旺而血可摄也。用当归、丹皮以补血，血生而瘀难留也。用红花、黑姜以活血，血活而晕可除也。用茯苓以利水，水流而血易归经也。

　　用加味补血汤亦神。

　　黄 （二两） 当归 人参（各一两） 丹皮（三钱） 荆芥（三钱） 益母草（三钱） 水煎服。

　　妇人怀娠，口渴烦躁，舌上生疮，两唇肿裂，大便干结，至数日不通，以致腹痛小产，人以为大肠之火也，谁知是血热烁胎乎。夫血所以养胎者也，然血温则胎受其利，血热则胎受其损。儿在胞中，不啻如探汤之苦，如何存活，自然外越下奔，以避炎氛之逼耳。夫血乃阴水所化，血日荫胎，则取给甚急，阴水不能速生以变血，则阴虚火动，阴中无非火气，则血中亦无非火气矣。两火相合，焚逼儿胎，此胎之所以下堕也。治法清胞中之火，补肾中之精始可矣。盖胎中纯是火气，此火乃虚火，非实火也。实火可泻，虚火宜于补中清之。倘一味用寒凉之药，以降其火，全罔顾胎之虚实，势必寒气逼人，胃中生气萧索，何以化精微以生阴水乎？不变为痨瘵者几希矣。方用四物汤加减治之。

　　熟地（五钱） 白芍（三钱） 川芎（一钱） 当归（一两） 山茱萸（二钱） 山药（三钱）

　　栀子（一钱） 丹皮（二钱） 水煎服。连服四剂，余血净而腹痛全消。

　　用生地饮亦神。

　　生地二两，于未小产前救之。若已小产，此方亦可用或减半用之，尤为万安也。

　　娠妇有畏寒腹痛，因而落胎者，人以为下部太寒也，谁知气虚而又加寒犯，遂至不能摄胎而下堕乎。夫人生于火，亦养于火，然火非气不充，气旺而后火旺，气衰则火不能旺矣。人之坐胎者，受父母先天之火也。先天之火即先天之气成之，故胎成于气，亦摄于气。气旺则胎牢，气衰则胎弱，胎日加长，气日加衰，安得不堕哉。况遇寒气之外侵，则内之火气更微，当其腹痛时，即用人参、干姜之药，则痛止胎安。无如人之不敢用也，因致堕胎，仅存几微之气，不急救其气，用何法以救之乎。方用黄 补血汤：黄 （二两） 当归（一两） 肉桂（五分） 水煎服。一剂而血止，三剂而气旺，庶不致有垂绝之忧也。

　　倘认定是寒，大用辛热之品，全不补其气血，则过于燥热，必至亡阳，又为可危耳。

　　用加味参术汤亦效。

　　人参（一两） 白术（五钱） 甘草（一钱） 肉桂（一钱） 白扁豆（三钱） 水煎服。

　　妊妇有大怒之后，忽然腹痛，因而堕胎，及胎堕之后，仍然腹痛者，人以为肝经之余火未退也，谁知血不归经而痛乎。夫肝藏血，大怒则血不能藏，宜失血而不宜堕胎，胡为血失而胎亦堕乎？不知肝性最急，血门不闭，其血直捣于胞胎，而胞胎之系通于心肾之间，肝血来冲，心肾路断，而胎气一时遂绝，此胎之所以堕也。

　　胎既堕而血犹未尽，故余痛无已也。治法引其肝血仍入于肝中，而腹痛自止。然而徒引肝血，不平其肝木之气，则气逆不易转，即血逆不易归也。方用引气归血汤：白芍（五钱） 当归（五钱） 炒黑荆芥（三钱） 白术（三钱） 丹皮（三钱） 炒黑干姜（五分）

　　香附（五分） 郁金（一钱） 甘草（一钱） 麦冬（三钱） 水煎服。

　　此方名为引气，其实仍皆引血也。气血两归，腹犹作痛，余不信也。

　　用归经佛手散亦神。

　　当归（一两） 川芎 白术（各五钱） 荆芥（三钱） 炒黑干姜（一钱） 甘草（一钱） 人参（三钱）

　　熟地（一两） 水煎服。

　　卷之十二

　　鬼胎门（一则）

　　妇人有怀妊，终年不产，面色黄瘦，腹如斗大，肌肤消削，常至二、三年未生者，此鬼胎也。或入神庙山林，起交感之念，皆能召祟成胎。幸其人不至淫荡，见祟惊惶，遇合愧恧则鬼祟不能久恋，一交媾而去，然而淫气妖氛已结于腹，遂成鬼胎。其先人尚未觉，迨后渐渐腹大。盖人身之气血不行，内外相包，一如怀胎之兆，有似血臌之形，其实非胎非臌也。治法必用逐秽之药为主。但人至怀胎数年，即非鬼胎，其气血必衰，况非真妊，则邪气甚旺，正不敌邪，虚弱可知，乌可以迅利之药竟用祛荡乎。自必从补中逐之为得。方用荡鬼汤：雷丸（三钱） 大黄（一两） 红花（三钱） 枳壳（一钱） 浓朴（一钱） 桃仁（二十粒） 当归（一两）

　　人参（一两） 牛膝（三钱） 丹皮（三钱） 水煎服。一剂腹必大鸣，泻出恶物半桶，再服二煎，又泻恶物而愈，断不可用三剂也。

　　此方用雷丸以祛秽，又得大黄之扫除，佐之红花、浓朴等药，皆善行善攻之品，亦何邪能留于腹中，自然尽情逐下。然用参、归以补气血，则邪去而正又不伤，否则单用雷丸、大黄以迅下之，必有血崩气脱之害矣。倘或自知鬼胎，如室女寡妇之人，一旦成形，虽邪气甚盛，而真气未漓，可用岐天师新传红黄霹雳散：红花半斤，大黄五钱，雷丸三钱，水煎服，亦能下胎。然未免过伤血气，不若荡鬼汤，有益无损之更佳也。亦在人斟酌而善用之耳。

　　用追祟丹亦神效。

　　大黄（五钱） 枳实（三钱） 丹皮（一两） 红花（半斤） 附子（二钱） 当归尾（一两）

　　人参（五钱） 牛膝（五钱） 麝香（一钱） 鳖甲（一两） 半夏（三钱） 南星（三钱） 桃仁（十四粒）

　　水煎服。一剂而胎破矣，不须二剂。泻出恶物之后，单用当归三两，红花一两，水煎服。自然败血净而新血生也。连用四剂，自庆安然。

　　卷之十二

　　难产门（六则）

　　妇人腹痛数日，不能生产，人以为气虚力弱，不能送子出产门也，谁知血虚胶滞，胎中无血，儿不易转身乎。夫胎之成由于肾之精，而胎之养半资于五脏六腑之血，故血旺者子易生，血衰者子难产。所以临产之前，必须补血，虽血难骤生，补气正所以生血也。然徒补其气，不兼补其血，则阳过于旺，而阴反不足，偏胜之害，恐有升而不降之虞。故又宜气血之兼补，气能推送，而血又足以济之，则汪洋易于转头，何至有胶滞之忧哉。方用送子丹治之。

　　黄 （一两） 当归（一两） 川芎（三钱） 熟地（五钱） 麦冬（一两） 水煎服。二剂子生，且无横生倒养之病。

　　此方补气补血之药也。二者相较，补血重于补气，补气止有黄 ，其余无非补血之品，无论气血两平，阴阳交泰，易于生产。而血旺于气，则胞胎之内，无非血也。譬如舟遇水浅之区，虽用尽人功，终难推展，忽得春水泛滥，则舟能自行，又遇顺风之送，有不扬帆而迅走者乎。血犹水也，气犹风也，无水则风虽顺何益哉，故补气必须补血耳。

　　用麦冬升麻汤亦效。

　　麦冬（四两） 升麻（二钱） 水煎服。而儿身即转，易于速下也。

　　妇人有儿已到门，竟不能产，此危急存亡之时，人以为胞胎先破，水不能推送之故，谁知交骨不开乎。盖产门之上，原有骨二块，两相斗合，未产之前，其骨自合，将产之际，其骨自开，故交骨为儿门之关，亦为妇人阴门之键。然其能开能合者，气血主之也。无血而儿门自闭，无气而儿门不开。欲儿门之开阖，必须交骨顺滑，自非大补气血不可。然而闭之甚易，开之甚难。其不开者，因产前之贪色也，过于泄精，则气血大亏，交骨粘滞而不易开。故开交骨，必须于补气补血之中用开交骨之药，两相合治，不必推生，子自迅下。方用降子散：当归（一两） 人参（五钱） 川芎（五钱） 红花（一钱） 牛膝（三钱） 柞木枝（一两）

　　水煎服。一剂儿门一声响亮，骨如解散，子乃直降矣。

　　此方用人参补气，用归、芎补血，用红花活血，用牛膝下降，用柞木开关，君臣佐使，同心协力，所以取效甚神，用开于补之内也。虽单服柞木亦能骨开，但无补气补血之药，则开不易合。儿门不关，不无风入之忧，不若用此方而能开能闭之为妙也。至于儿未到门，万不可先用柞木以开其门，然用降子散亦正无碍，以其补气、补血耳。若单用柞木，必须俟儿头到门，而后用之也。

　　用突门散亦效。

　　黄 （二两） 败龟板（一个，捣碎） 牛膝 川芎（各五钱） 附子（三分） 水煎服。一剂而儿门开，儿即生矣。加当归亦可，加人参更神。

