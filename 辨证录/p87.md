<!-- { "loadSidebar": true } -->
　　妇人生产，有脚先下者，有手先出者，人以为横生倒产，至危之病，谁知气血甚衰之病乎。凡儿在胎中，儿身正坐，惟男向内坐，女向外坐，及至生时，则头必旋转而后生，此天地造化之奇，实非人力所能勉强。虽然先天与后天未常不并行而不悖，天机之动，必得人力以济之。人力者，非产母用力之谓也，谓产母之气血耳。

　　气血足而胎必顺，气血亏而胎多逆。盖气血既亏，则母身自弱，子在胎中，何能独强。势必子身怯弱，虽转头而往往无力，故破胞而出，此手足之所以先见。当是时，急以针刺儿手足，则儿必惊缩而入，急用转天汤救之。

　　人参（一两） 当归（二两） 川芎（五钱） 升麻（四分） 牛膝（三钱） 附子（一分）

　　水煎服。一剂而儿转身矣，急服二剂，自然顺生。

　　此方用人参、归、芎以补气血之亏，人尽知其义，乃用升麻，又用牛膝、附子，恐人未识其妙。盖儿已身斜，非用提挈则头不易转。然既转其头，非用下行，则身不速降，二者并用，非加附子则不能无经不达，使气血之迅达推生也。

　　用转气催生汤亦神。

　　人参（二两） 川芎（五钱） 当归 黄 龟膏（各一两） 升麻 旋覆花（各一钱）

　　水煎服。一剂儿即转身而生矣。

　　妇人有生产三、四日，子已到门，交骨不开，子死而母未亡者，服开交骨之药不验，必有死亡之危，今幸不死者，正因其子之死，则胎胞已堕，子母离开，子死而母气已收，未至同子气之俱绝也。治法但救其母，不必顾其子矣。然死子在门，塞住其口，亦危道也。仍宜用补血、补气，使气血两旺，死子可出矣。倘徒用祛除降堕之剂，以下其子，则子未必下，母先脱矣。方用救母丹：当归（二两） 川芎（一两） 人参（一两） 荆芥（三钱） 益母草（一两） 赤石脂末（一钱） 水煎服。

　　一剂子下。

　　此方用芎、归以补血，用人参以补气，气血既旺，上能升而下能降，气能推而血能送，安得有阻滞之忧乎。况益母草善下死胎，赤石脂复易化瘀血，自然一涌而齐出耳。

　　用牛膝益母汤亦效。

　　牛膝（三两） 益母草（一两） 水煎服。一剂而死子立下矣。后用人参、当归各一两，川芎五钱，肉桂一钱服之，保无变生也。

　　妇人生产六、七日，胞水已破，子不见下，人以为难产之故也，谁知其子已死于腹中乎。儿在门边未死者，儿头必能伸能缩；已死者，必安然不动也。若系未死，少拔其发，儿必退入矣。若只子死腹中者，产母之面必无黑气，母不死也。若产母有黑气现面，兼唇黑舌黑者，子母两死。既知儿死于腹中，而母不死，不能用药以降之，亦危道也。虽然生产至七日，若用霸道之药，其气血困乏，子下而母且立亡，必须仍补其母，补母而子可自出矣。方用疗儿散：人参（一两） 当归（二两） 川芎（一两） 牛膝（五钱） 鬼臼（三钱） 乳香末（二钱）

　　水煎服。一剂而死儿下矣。

　　凡儿生必转其头，原因气血之虚，致儿头之难转，世人往往用催生之药，耗儿气血，则儿不能通达，反致闭闷而死，此等之死，实医杀之也。所以难产之病，断不可轻用催生之药。一味补气补血，全活婴儿之命，正无穷也。此方救儿死之母，仍用大补气血，所以救其本也，谁知救本正所以催生哉。

　　用参 救母汤亦神效。

　　人参 黄 （各一两） 当归（二两） 升麻（五分） 龟板（一个） 母丁香（三枚）

　　水煎服。一剂而死子下生矣。

　　妇人产数日而胎不下，服催生药皆不效，前条曾言交骨难开，不知又有气结而不行者。夫交骨不开，固是难产，然儿头到门不能下者，乃交骨之不开也，自宜用开骨之剂。若儿未到门而不产者，非交骨不开之故也。若开其交骨，则儿门大开，儿头不转，必且变出非常，万万不可轻开儿门也。大约生产之时，切忌坐草太早，儿未转头，原难骤生。乃早于坐草，产妇见儿不下，未免心怀惧恐，恐则神祛，神祛则气下而不升，气既不升，则上焦闭塞，而气乃逆矣。上气既逆，上焦胀满，气益难行，气阻于上下之间，不利气而催生，则气愈逆而胎愈闭矣。治法但利其气，不必催生，胎自下也。方用舒气饮：人参（一两） 紫苏（三钱） 川芎（五钱） 当归（一两） 陈皮（一钱） 白芍（五钱） 牛膝（三钱）

　　柴胡（八分） 水煎服。葱白七寸同煎。一剂逆转，儿即下矣。

　　此方利气而实补气也。气逆由于气虚，气虚则易于恐惧，补其气恐惧自定，恐惧定而气逆者不知其何以顺也。况方中紫苏、柴胡、白芍、牛膝之类无非平肝疏肺之品，佐人参、芎、归实有补利之益也，何必开交骨之多事哉。

　　亦可用归术降胞汤治之。

　　当归（二两） 白术（二两） 柴胡（一钱） 牛膝（三钱） 丹皮（三钱） 红花（五钱） 荆芥（三钱）

　　益母草（五钱） 水煎服。

　　一剂即产，又不伤胎。

　　卷之十二

　　血晕门（二则）

　　妇人甫产后，忽眼目昏晕，恶心欲吐，额上、鼻尖有微汗，鼻出冷气，神魂外越，人以为恶血冲心之患也，谁知气虚欲脱而血晕乎。盖新产之后，血已尽倾，血舍空虚，止存微气，倘其人阳气素虚，则气祛原不能生血，及胎破而心血随胎而堕，则心无血养，所望者气以固之也。今气又虚脱，心君无护，所剩残血非正血，不可归经，内庭变乱，反成血晕之症矣。治法必须大补气血，不宜单治血晕也。补血以生新血，正活血以逐旧血也。然血乃有形之物，难以速生，气乃无形之物，易于迅长。补气以生血，不更易于补血以生血乎。方用解晕汤：荆芥（三钱） 人参（一两） 当归（一两） 炮姜（一钱） 黄 （一两） 水煎服。一剂晕止，二剂心定，三剂气旺，四剂血生，不再晕也。

　　此方实解血晕之圣方。凡产后能服此方，断无退母之症，或人参力不能用，减去大半，或少用一、二钱，余如分两，多服数剂，无不奏功也。

　　用参归荆芥汤亦效甚。

　　人参（一两） 荆芥（三钱） 当归（一两） 水煎服。

　　妇人子方下地，即昏晕不语，此气血双脱也，本在不救。我受岐天师秘传，以救万世产亡之妇，当急用缝衣针刺其眉心之穴，得血出即出语矣。然后以独参汤：人参一两，急煎灌之，无不生者。倘贫家之妇，无力买参，用当归补血汤：黄 二两，当归一两，煎汤一碗灌之亦生。万不可于二方之中轻加附子。盖附子无经不达，反引气血之药走而不守，不能专注于胞胎，不若人参、归、 直救其气血之绝，聚而不散也。盖产妇昏晕，全是血舍空虚，无血养心，以致血晕。舌为心之苗，心既无主，舌又安能出声。眉心者，上通于脑，而下通舌系，则连于心，刺眉心则脑与舌俱通，心中清气上升，则瘀血自然下降。然后以参、 、当归补之，则气血接续，何能死亡乎。虽单用参、 、当归亦能生者，然终是刺眉心则万无一失。瘀血冲心，所以昏晕不语，解其瘀血之冲，真所谓扼要争奇也。世人但知灸眉之法，谁知刺胜于灸乎。盖灸缓而刺急，缓则难以救绝，急则易于回生耳。

　　亦可用参附益母汤治之。

　　人参（一两） 附子（一钱） 益母草（二钱） 水煎。遇此等症，急用一人抱住产母，头顶心解开，以艾火急灸之，必然出声。然后以参附益母汤救之，多有生者。

　　妇人有产后三日，发热恶露不行，败血攻心，狂言呼叫，甚欲奔走，拿捉不定，人以为邪热之在胃也，谁知血虚而心无以养乎。产后之血尽随胎胞外越，则血室空虚，五脏皆无血养，当是之时，止心中之血尚存些微，以护心也。而各脏腑皆欲取给于心，心包为心君之相，拦绝各脏腑之气，不许入心，故心安神定，是护心者，全藉心包也。然心包亦虚，倘不能障心，各脏腑之气遂直入心中，以分取心血。而心包情极，既不能顾心，又不能御众，于是大声疾呼，本欲召脏腑以救心，而迹反近于狂悖，有无可如何之象，故病似热而非实热也。治法大补其心中之血，使各脏腑分取之以自养，不必再求于心君，则心安而心包亦安。方用安心汤：干荷叶（一片） 生地黄（五钱） 丹皮（五钱） 当归（二两） 川芎（一两） 生蒲黄（二钱）

　　水煎调服。

　　一剂即定，而恶露亦下矣。

　　此方用归、芎以补血，何又用生地、丹皮之凉血，似非产后所宜，不知恶血奔心，未免因虚热而相犯，吾于补中凉之，则凉不为害，况益之干荷叶，则七窍相通，能引邪外出，不内害于心，转生蒲黄以分解恶露也。但此方止可暂用一剂以定狂，不可多用数剂以取胜，不可不慎也。

　　用参归荆枣益母汤亦效。

　　人参 当归 炒枣仁（各一两） 荆芥 益母草（各三钱） 水煎服。

　　卷之十二

　　胞衣不下门（三则）

　　妇人儿已生地，而胞衣尚留于腹，三日不下，心烦意躁，时欲晕去，人以为胞胎之蒂未断也，谁知血少干枯粘连于腹乎。世见胞衣不下，心怀疑惧，恐其上冲于心，有死亡之兆，然胎衣何能冲于心也。但胞衣未下，则瘀血未免难行，有血晕之虞耳。治法仍大补气血，使生血以送胎衣，则胎衣自然润滑，生气以助生血，则血生迅速，尤易推堕也。方用送胎汤：当归（二两） 川芎（五钱） 乳香末（一钱） 益母草（一两） 没药末（一钱） 麝香（半分，研）

　　荆芥（三钱） 水煎调服。立下。

　　此方以当归、川芎补其气血，以荆芥引气血归经，用益母草、乳香等药逐瘀下胎。新血既长，旧血难存，气旺上升，瘀浊自然迅降，无留滞之苦也。盖胞衣留腹，有回顾其母胎之心，往往有六、七日不下，胞衣竟不腐烂，正以其有生气也。可见胎衣在腹，不能杀人，补之自降也。或谓胞衣既有生气，补气补血，则胞衣宜益坚牢，何补之反降？不知子未下，补则益于子，子已下，补则益于母，益子而胞衣之气连，益母而胞衣之气脱，实有不同。故此补气、补血，乃补各经之气血，以推送之，非补胞胆之气血，是以补气、补血，而胎衣反降也。

　　用加味佛手散殊效。

　　当归（二两） 川芎（一两） 益母草（五钱） 乳香末（一钱） 败龟板（一具） 水煎服。一剂即下也。

