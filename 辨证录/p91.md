<!-- { "loadSidebar": true } -->
　　肝痈门（二则）

　　人有素多恼怒，容易动气，一旦两胁胀满，发寒发热，既而胁痛之极，手按痛处不可忍，人以为肝火之盛也，谁知是肝叶生疮耳。世人但知五脏中惟肺生痈，不知肝亦能生痈也。且《灵》、《素》诸书亦未有及，得毋创论以惊世乎。余实闻异人有谓：胁痛手不可按者，肝叶生痈也。《灵》、《素》二经不谈者，肝经生痈世不常有，古人未有此症，所以晷而不言。盖古今之气运不同，而痈毒之生长不一。肝一恼怒，则肝叶张开，肝气即逆。大怒之后，肝叶空胀，未易平复。且怒必动火，怒愈多而火愈盛，火盛必烁干肝血，烁干则肝气大燥，无血养肝更易发怒。怒气频伤，欲不郁结而成痈，乌可得乎。然痈生于内，何从而见。然内不可见而外即可辩也。

　　凡生痈者，胁在左而不在右，左胁之皮必现红紫色，而舌必现青色，以此辩症，断断无瘥。治之法，必平肝为主而佐之泻火去毒之药，万不可因循时日，令其溃烂而不可救也。方用化肝消毒汤：白芍（三两） 当归（三两） 炒栀子（五钱） 生甘草（三钱） 金银花（五两） 水煎汁一碗，饮之。

　　一剂而痛轻，二剂而痛又轻，三剂而痛如失。减半再服数剂而全愈。

　　此方用当归、白芍直入肝中以滋肝血，则肝血骤生，易解肝血之燥。又得甘草以缓其急，栀子清火，金银花解毒，安得不取效之捷哉。盖是火毒既盛，肝血大亏，用此方而不如此大剂煎饮，亦自徒然。倘执以肝火之旺而非是肝痈之成，单用归、芍以治胁痛，断不能取效也。

　　人有左胁间疼痛非常，手按之更甚，人以为胁痛，而不知非胁痛也，此乃肝经之痈耳。夫肝经生痈，多得之恼怒，予前条已畅论之矣。然而肝痈不止恼怒能生，而忧郁亦未尝不生痈也。惟因恼怒而得之者，其痛骤；因忧郁而得之者，其痛缓。

　　当初痛之时，用逍遥散大剂煎饮，痛立止，又何至成痈也。因失于速治，而肝中郁气苦不能宣，而血因之结矣。血结不通，遂化脓而成痈，其势似乎稍缓，然肝性最急，痈成而毒发其骤也。世有胁痛数日而死者，正因生痈毒败而死，非胁痛而即能死人，可不急救治之乎。方用宣郁化毒汤：柴胡（二钱） 白芍（一两） 香附（二钱） 薄荷（二钱） 当归（一两） 陈皮（一钱） 枳壳（一钱）

　　天花粉（三钱） 生甘草（三钱） 金银花（一两） 水煎服。一剂而痛轻，二剂而痛减，三剂而痛又减，四剂全愈。重则不出六剂。愈后用四物汤大剂调治，不再发也。

　　夫肝痈世不常见，既有前条，不必又论及此。然肝痈不可见，而胁痛世人之所常病，吾特发明忧郁之能成又若此，则人知急治，何至成痈哉。

　　卷之十三

　　大肠痈门（三则）

　　人有腹中痛甚，手不可按，而右足屈而不伸，人以为腹中火盛而存食也，谁知是大肠生痈耳。大凡腹痛而足不能伸者，俱是肠内生痈耳。惟大肠生痈，亦实有其故，无不成于火，火盛而不散，则郁结而成痈矣。然而火之有余，实本于水之不足，水衰则火旺，火旺而无制，乃养成其毒而不可解。然则治之法，又何必治火哉，壮水以治火，则毒瓦斯自消。方用清肠饮：金银花（三两） 当归（二两） 地榆（一两） 麦冬（一两） 元参（一两） 生甘草（三钱）

　　薏仁（五钱） 黄芩（二钱） 水煎服。一剂而痛少止，二剂而足可伸，再二剂而毒尽消矣。

　　此方纯阴之物，而又是活血解毒之品，虽泻火实滋阴也。所以相济而相成，取效故神耳。倘不益阴以润肠，而惟攻毒以降火，则大肠先损，又何胜火毒之凌烁哉。

　　毋怪愈治而愈不能效也。

　　人有大肠生痈，右足不能伸，腹中痛甚，便出脓血，肛门如刀割，此肠痈已经溃烂也。能食者生，不能食者死。虽然，不能食之中亦有非因火毒之炽而然者，又不可因其不能食而弃之也。大凡生此各种痈疮，俱以有胃气为佳，无胃气，毋论阴毒阳毒多不可救。故治阴疽之病，断以扶胃气为第一法，而少加之败脓祛毒之药，则正气无伤而火毒又散。今大肠痈破，而致饮食不思，则胃气已尽绝，大危之症也。

　　不急补胃，惟治痈，必死之道也。方用开胃救亡汤：人参（一两） 金银花（二两） 山药（一两） 生甘草（三钱） 薏仁（一两） 元参（一两）

　　白术（一两） 山羊血（研末，一钱）水煎调服。一剂胃开，二剂脓少，三剂痛止，四剂全愈。

　　此方全去救胃，而败脓祛毒已在其中。妙在金银花虽治毒而仍滋阴之药，为疮家夺命之物，军乃至仁至勇之师，又得参、术以补助其力，即散毒尤神。山羊血止血消渴且善通气，引诸药入痈中解散之，乃乡导之智者也。合而治之，则调合有人，抚绥有人，攻剿有人，安得不奏功如神乎。自然胃气大开，化精微而辅输于大肠也。

　　倘胃气未伤，服之尤奏功如向，万勿疑畏不用此方，枉人性命耳。

　　人有大肠生痈，小腹痛甚，淋漓不已，精神衰少，饮食无味，面色痿黄，四肢无力，自汗盗汗，夜不能卧，人以为火盛生痈也，谁知水衰不能润肠耳。夫大肠之能传导者，全藉肾水之灌注。今因醉饱房劳，过伤精力，大泄其精，遂至火动而水涸，又加生冷并进，以致气血乖违，湿动痰生，肠胃痞塞，运化不通，气血凝滞而成痈也。然则生痈之先，本是肾水不足，痈溃之后，又复流其水，是因虚而益虚矣。若作久毒治之，鲜不变为死症，必须大补其肾水，而并补其脾胃之气，则脾胃化精，生水更易，枯涸之肠一旦得滂沱之润自然淹足，不必治痈而痈已化，气血足而肌肉生也。方用六味地黄汤加味治之。

　　熟地（二两） 山药（八钱） 牡丹皮（六钱） 山茱萸（八钱） 茯苓（三钱） 泽泻（一钱）

　　人参（一两） 黄 （五钱） 麦冬（一两） 水煎。连服数剂，腹痛止而精神健，前症顿愈。

　　此方六味以补肾水，加人参、麦冬、黄 以补脾胃之土，土旺而肺气自旺。肺与大肠为表里，且又为肾之母，自然子母相需，表里相顾，故奏功如神也。

　　卷之十三

　　小肠痈门（三则）

　　人有腹痛口渴，左足屈而不伸，伸则痛甚，手按其痛处更不可忍，人以为肠中生痈也，然而肠中生痈不同，有大小肠之分，屈右足者大肠生痈，屈左足者小肠生痈也。今屈而不伸者即在左足，是痈生于小肠而非生于大肠矣。惟是大肠之痈易治，小肠之痈难医，以大肠可泻而小肠难泻也。虽然，得其法又何不可泻哉。盖大肠可泻其火从糟粕而出，小肠可泻其火从溲溺而泄也。方用泄毒至神汤：金银花（三两） 茯苓（一两） 薏仁（一两） 生甘草（三钱） 车前子（三钱）

　　刘寄奴（三钱） 泽泻（三钱） 肉桂（一分） 水煎服。一剂而水如注，二剂而痛顿减，三剂而症如失，不必四剂也。

　　此方俱利水之药，止一味金银花消毒之味，何以建功之神如此？盖小肠之毒必须内消，而内消之药，舍金银花实无他药可代，以他药消毒皆能损伤正气，而小肠断不可损伤，故必须以金银花为君。但金银花不能入小肠之中，今同茯苓、薏仁、泽泻、车前子之类引入小肠，又加肉桂一分，得其气味引入膀胱，从溲溺而化。又恐火毒太盛，诸药不能迅逐，更加刘寄奴之速祛，甘草之缓调，刚柔迟速并行，既无留滞之虞，而复无峻烈之害，自然火毒殆尽膀胱小肠而出也。

　　人有腹痛呼号不已，其痛却在左腹，按之痛不可忍，不许人按，医以为食积在大肠也，谁知是小肠之生痈耳。凡肠痈必屈其足，而今不屈足，似非肠痈之病。

　　然肠痈生于肠内者必屈其足。在大肠者屈右足而不伸，在小肠屈左足而不伸也。

　　若痈生于肠外者，皆不屈足。痛在左则小肠生痈，痛在右则大肠生痈也。至食积燥屎之痛，时而痛，时而不痛。故痛在左，明是小肠之外生痈也。大小肠生痈于肠内尚可破溃，而大小肠生痈于肠外断不可使之破溃者，以肠外无可出之路，皆必死之症也，而小肠更甚，必须急早治之。方用内化丹：金银花（四两） 当归（二两） 车前子（五钱） 生甘草（三钱） 茯苓（一两） 薏仁（一两）

　　水煎服。

　　一剂而痛大减，二剂而痛又减，三剂而痛全止，四剂全愈。

　　此方即前方之变方也。但前方以利水之中而行其败毒之法，此方于利水之中补血以败毒之法也。盖痈破利水则毒随水出，易于祛除；痈未破，不补血以利水，则水泄而血虚，难于消化，同中之异，不可不知也。然此方亦须急早治之则有益，否则痈虽愈而瘀血流于肠外，必有终身腹痛之病也。

　　人有腹痛骤甚，小便流血，左足不能伸，人以为小肠生痈也，谁知是小肠之火太盛耳。夫小肠生痈，必屈左足，今左足不伸，明是生痈之证，而予独谓是火盛者何故？不知生痈必有其征，未有一旦骤生而即流血者也。痈日久而脓生，脓欲尽而血出，岂有不溃不烂而先出血者。然左足之屈则又何也？盖小肠与大肠不同，小肠细而大肠宽，宽者可以容邪，而细者难以容邪，此必然之理。小肠受火煎熬，则肠中逼迫，肠不能舒，而左足应之，故暂屈而不伸耳。但不可因足之不伸即信是痈，而妄用解毒之药。然从何处辨之？因其初病之时，辨其小便之有血无血耳。初起痛而足屈，若小便无血，乃是生痈；初起痛而足屈，小便有血，乃是火痛，断不可瘥也。治之法泻其火邪，不必化毒而痛止足伸矣。方用小柴胡汤加味治之。

　　柴胡（一钱） 黄芩（三钱） 甘草（一钱） 茯苓（五钱） 人参（二钱） 半夏（一钱）

　　水煎服。一剂而足伸，二剂而血止，肠亦不痛矣。

　　小柴胡汤非治小肠之药也，何以用之而效验之捷如此。因小肠之火盛者，起于肝胆之郁也，木郁则火生，不敢犯心而犯小肠耳。夫火性炎上，今不上炎，反致下炽，拂其火性矣，此小肠所以受之而作疼痛也。至于流血于小便中者，又是何故？盖是小肠之血为火所逼，惟恐为火之烁干，故越出于小肠之外，直走膀胱，反使火道不行而流血也。小柴胡汤既舒其肝胆之气，则火气上炎，其生既顺而不逆。又得茯苓以清消其水气，水流而血自归经，此方之所以奇耳。

　　卷之十三

　　无名肿毒门（二则）

