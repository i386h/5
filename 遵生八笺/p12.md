<!-- { "loadSidebar": true } -->
　　“慎内闭外，多知为败。靖节之乞食而咏，康节之微醺而歌，非有所得若是乎哉？病从口入，祸从口出，可不慎欤？人不自重，斯召侮矣，人不自强，斯召辱矣。自重自强，侮辱斯远。人能改过，则善日长而恶日消矣。人能安贫，则用长足而体长舒矣。祸福无不自求之者，后世有星数之说行，而反求诸天；有堪舆之说行，而尤之地矣，于人事独委焉。万起万灭之私，乱吾之心久矣，今当扫去，以全吾湛然之心。”

　　“人能愈收敛则愈充拓，愈细密则愈广大，愈深厚则愈光明。万事不责于人，则无寒冰烈火之扰吾心。”

　　“多言多败，多事多累，虚中无我，惟善是从。守约者心自空，知止者心自足。”

　　《七部要语》曰：“神静而心和，心和而形全；神躁则心荡，心荡则形伤。欲全其形，先在理神。故恬和养神以安于内，清虚栖心不诱于外也。”

　　“七窍者，精神之户牖也。志气者，五脏之使役也。耳目诱于声色，鼻口悦于芳味，肌体之于安适，其情一也。则精神驰骛而不守，志气縻于趣舍，五脏滔荡而不安。嗜欲连绵于外，心气壅塞于内，蔓衍于荒淫之波，留连于是非之境，鲜有不败德伤生者矣。”

　　“人之禀受，性情具焉。性之所感者情也，情之所安者欲也。情出于性而情违性，欲由于情而欲害情。情之伤性，性之妨情，犹烟冰之于水火也。烟生于火而郁火，冰生于水而遏水。故烟没而火盛，冰泮而水通。性贞则情销，情炽则性灭。夫明者刳情以遗累，约欲以守贞。食足以充饥养气，衣足以盖形御寒。美丽之华，不为滑性；哀乐之感，不以乱神。处于止足之泉，立于无害之岸，此全性之道也。”

　　“海蚌未剖，则明珠不显；昆竹未断，则凤音不扬；情性未炼，则神明不发。譬诸金木，金性包水，木性藏火，故炼金则水出，钻木则火生。人能务学以钻炼其性，则才慧发矣。”

　　“身尝居善，则内无忧虑，外无畏惧，独立不惭影，独寝不愧衾，上可以接神明，下可以对蛮夷，德迥幽明，祯祥毕集。”

　　“灵气谓之神，休气谓之鬼，烦气谓之虫鱼，杂气谓之禽兽，奸气谓之妖邪。气之浊者，愚痴凶虐；气之刚者，高严壮健；气之柔者，仁慈敦笃。所以君子行正气，小人行邪气。”

　　“形者，气之聚也，气虚则形羸；神者，精之成也，精虚则神悴。形者，人也，为万物之最灵；神者，生也，是天地之大德。最灵者，为万物之首；大德者，为天地之宗。万物以停育为先，天地以清凈是务。故当养其形以爱其神，敬其身以重其生。”

　　“理好憎之情，则爱勿近也；和喜怒之情，则怨不犯也。故喜怒乱气，嗜欲伤性。性相近也，习之以远，如水性欲清，泥沙污之；人性欲平，嗜欲害之。与性相害，不可两立。一起一废，不可俱兴。”

　　“夫生死之道，弘之在人。生死，常也，确乎在天。但禀以自然，则生死之道，无可而无不可也。或未生而已死，或已死而重生，或不可以生而生，或不可以死而死，或可以死而不死，或可以生而不生，或有生而不如无生，或惜死而所以致死。是以致死之地则生，致生之地则死，或为知而不可以死，或为时而不可以生。或云：劳我以生，生者好事也，不可恶其生。又云：休我以死，死者恶事也，不可好其死。凡人心非不好其生，不能全其生，非不恶其死，不能远其死，哀哉！”

　　“口舌者，祸福之宫，危亡之府；语言者，大命之属，刑祸之部也。言出患入，言失身亡。故圣人当言发而忧惧，常如临渊履冰。以大居小，以富若贫，处甚卑之谷，游大贱之渊。微为之本，寡为之根，惧为之宅，忧为之门。可不戒欤！”

　　“福者祸之先，利者害之源，治者乱之本，存者亡之根。故上德质而不文，不视不听，而抱其玄；无心无意，若未生焉；执守虚无，而生自然。原道德之意，揆天地之情，祸莫大于死，福莫大于生。是以有名之名，丧我之橐；无名之名，养我之宅；有货之货，丧我之贼，无货之货，养我之福。”

　　施观吾曰：“存我之道，切在去机。机去身存，机住身死。无机胸中，纯白自处。”

　　《景行录》曰：“以忠孝遗子孙者昌，以智术遗子孙者亡。以谦接物者强，以善自卫者良。”

　　又曰：“知足常足，终身不辱；知止当止，终身不耻。”

　　《荀子》曰：“自知者不怨人，知命者不怨天。怨人者穷，怨天者凶。”又曰：“荣辱之大分，安危利害之常体也。先义而后利者荣，先利而后义者辱。荣者常通，辱者常穷。通者常制人，穷者常制于人。”

　　古人云：“会做快活人，凡事莫生事；会做快活人，省事莫惹事；会做快活人，大事化小事；会做快活人，小事化无事。”

　　又云：“忍是心之宝，不忍身之殃。舌柔常在口，齿折只因刚。思量一忍字，真是快活方。片时不能忍，烦恼日月长。”

　　又曰：“木有所养，则根本固而枝叶茂，梁栋之材成。水有所养，则泉源壮而流派长，灌溉之利溥。人有所养，则心神安而识见达，修道之事成。”

　　《真诰》曰：“镜以照面，智以照心。镜明则尘垢不染，智明则邪恶不生。”

　　《虚皇经》曰：“财为患之本，聚财为聚业。财为爱欲根，能招一切罪，若以财非财，始可入道境。”

　　又曰：“汝知见世因缘，则知宿世因缘；汝修见世因缘，则知来世因缘。一气无偏倚，所种还自生。植此荆棘根，如何望乔林？”

　　又云：“慈悲之力，最为广大，能化一切，能服一切。恶者无与争，暴者无与抗，所向无与敌，是为广大无边。”

　　又曰：“口无是非言，心无人我相，身不受染着，方契无为道。众生俱幻化，堕彼色相因。须知乐是苦，一念了无为。”

　　《仙经》云：“专精养神，不为物杂谓之清；反神复气，安而不动谓之静。制念以定志，静身以安神，保气以存精。思虑兼忘，冥想内视，则身神并一。身神并一，则近真矣。”

　　《延命禄》曰：“五谷充肌体而不能益寿，百药疗疾延年而不能甘口。充肌甘口者，俗人之所珍；若口延年者，道士之所宝。”

　　《禁忌篇》曰：“善摄生者，卧起有四时之早晚，兴居有至和之常制。筋骨有偃仰之方，闲邪有吞吐之术。流行营卫有补泻之法，节宣劳逸有予夺之要。忍怒以养阴气，抑喜以养阳气，然后先将草木以救亏缺，服金丹以定不穷。养性之道，尽于此矣。”

　　《列子》曰：“少不勤行，壮不竞时，长而安贫，老而寡欲，闲心劳形，养生之方也。”

　　《太平御览》曰：“道者，气也，宝气则道长存；秘者，精也，宝精则神长生。精者，血脉之川流，守骨之灵神，精去则骨枯，骨枯则死矣。是以为道者务宝其精。”

　　《庄子》曰：“圣人休休焉则平易矣，平易则恬淡矣。平易恬淡，则忧思不能入，邪气不能袭，故其德全而神不亏。”

　　又曰：“养志者忘形，养形者忘利，致道者忘心。”

　　《真诰》曰：“衰年体羸，多为风寒所乘，当深颐养，晏此无事，上味玄元，栖守绛津，体寂至道，心存内观，屏彼万累，荡濯他念，乃始近其门户耳。若忧累多端，人事未省，虽复憩灵空洞，存心淡泊，缠绵亦弗能达也。”

　　《玄关秘论》曰：“无心于事，则无事于心。故心静生慧，心动生昏。”

　　《仙经》曰：“子欲长生，当由所生之门，游处得中，进退得所，动静以法，去留以度，可以延命而愈疾矣。”

　　《本草总篇》曰：“摄生之道，莫若守中，守中则无过与不及之害。《经》曰：春秋冬夏，四时阴阳，生病起于过用。盖不适其性而强，云为逐强，处即病生。五脏受气，盖有常分，用之过耗，是以病生。善养生者，既无过耗之弊，又能保守真元，何患乎外邪所中也？故善服药不若善保养，不善保养不若善服药。世有不善保养又不善服药，仓卒病生，而归咎于神天。噫，是亦未尝思也，可不谨欤！”

　　又曰：“未闻道者，放逸其心，逆于生乐，以精神徇知巧，以忧畏徇得失，以劳苦徇礼节，以身命徇利财。四徇不置，心为之病矣。极力劳形，躁暴气逆，当风纵酒，食嗜辛咸，肝为之病矣。饮食生冷，温凉失度，久坐久卧，大饱大饥，脾为之病矣。呼叫过常，辩争陪答，冒犯寒暄，恣食咸苦，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病，病至则重，重则必毙。呜呼！是皆弗思而自取之也，卫生之士，须谨此五者，可致终身无苦。《经》曰：不治已病治未病。正为此矣。”

　　《吕氏春秋》曰：“凡生之长也，顺之也，使生不顺者，欲也，故圣人必先适欲。适，节也。室大则多阴，台高则多阳，多阴则蹶，多阳则痿。蹶者，逆寒疾也，痿躄不能行，此阴阳不适之患也。是故先王不处大室，不为高台，味不众珍，春不辉热。热则理塞，脉则闭结，理塞则气不达；味众珍则胃充，胃充则中大懑，中大懑则气不达。以此求长生，其可得乎？”

　　《三因极一方》曰：“夫人禀天地阴阳而生者，盖天有六气，人有三阴三阳而上奉之；地有五行，人有五脏五腑而下应之。于是资生皮肉、筋骨、精髓、血脉、四肢、九窍、毛发、齿牙、唇舌，总而成体。外则气血循环，流注经络，喜伤六淫。内则精神魂魄志意思，喜伤七情。六淫者，寒、暑、燥、湿、风、热是也。七情者，喜、怒、忧、思、悲、恐、惊是也。若持获得宜，怡然安泰。役冒非理，百痾生焉。”

　　崔公《入药镜》曰：“物之最灵，惟其人也。身者，乃神化之本。精于人也，若水浮航；气于人也，如风扬尘；神于人也，似野马聚空。水涸则航止，风息则尘静，野马散而大空长有。精能固物，气能盛物，精气神三者，心可不动。其变化也，外忘其形，内养其神，是谓登真之路。嗜欲纵乎心，孰能久去？哀乐伤乎志，孰能久忘？思虑役乎神，孰能久无？利禄劳乎身，孰能久舍？五味败乎精，孰能久节？酒醴乱乎情，孰能久绝？食佳肴，饮旨酒，顾以姝丽，听以淫声，虽精气强而反祸于身，耳目快而致乱于神，有百端之败道，以一介而希真，安有养身之验耳。夫学道者，外则意不逐物而移，内则意不随心而乱，湛然保于虚寂，造乎清凈之域矣。”

