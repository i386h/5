<!-- { "loadSidebar": true } -->
　　《崔子玉座右铭》曰：“毋道人之短，毋说己之长。施人慎勿念，受施慎勿忘。世誉不足慕，惟仁为纪纲。隐心而后动，谤议庸何伤？毋使名过实，守愚圣所臧。在涅贵不缁，暧暧内含光。柔弱生之徒，老氏戒刚强。行行鄙夫志，悠悠故难量。慎言节饮食，知足胜不祥。行之苟有恒，久久自芬芳。”

　　范尧夫《布衾铭》曰：“藜藿之甘，绨布之温，名教之乐，德义之尊，求之孔易，享之常安。绵绣之奢，膏粱之珍，权宠之盛，利欲之繁，苦难其得，危辱旋臻。舍难取易，去危就安，至愚且知，士宁不然？颜乐箪瓢，百世师模。纣居琼台，死为独夫。君子以俭为德，小人以奢丧躯。则然斯衾之陋，其可忽诸？”

　　东坡云：“释如白璧，道如黄金，儒如五谷。”则近之矣。盖圣不徒生，生则必有所为，释迦孔老易地则皆然也。

　　龙舒居士云：“佛以杀生、偷盗、邪淫为身三业，而孔子言胜残、去杀，诗人言文王德及鸟兽昆虫，是岂不戒杀哉？盗固不在所言矣。孔子言：‘吾未见好德如好色者’，诗人多贪淫乱，是岂不戒邪淫哉？佛以妄言，绮语，两舌，恶口为口业。孔子谓‘人而无信，不知其可’，岂不戒妄言也？谓‘巧言令色，鲜矣仁’，岂不戒绮语也？《书》称‘尔无面从，退有后言’，岂不戒两舌也？荀子谓‘伤人之言，深于矛戟’，是未尝不戒恶口也。佛以贪、嗔、痴为意三业，孔子言‘见得思义’，则戒贪矣；言‘不念旧恶’，则戒嗔矣；言‘困而不学，民斯为下’，则戒痴矣。由此言之，儒释未尝不同也，其不同者，惟儒止于世间法，释氏又有出世间法，此其不同耳。”

　　客有问曰：“有生即有死，若能无生，即能无死。然则主于治生与长生者，得无死乎？”答曰：“明德者，心之神明，虚灵不昧，能明此而止于至善，与炼神还虚者，同一圆觉之性，皆不囿于形矣。夫有形则有生死，不囿于形，何生死之有？”问曰：“然则三教圣人皆不得死乎？”答曰：“儒云：‘生，寄也；死、归也。’道曰：‘劳我以生，逸我以死。’释曰：‘生如着衫，死如脱袴，’皆离形而超脱耳，非真死也。”问曰：“三教学人亦能超脱乎？”答曰：“止至善，与炼神禅定功夫，极难下手，惟上智利根，可由顿渐而入，若下愚钝根，则未易至也。”

　　龙舒居士曰：“人生时，父母妻子，屋宅田园牛羊车马，以至微细等物，不问大小，或祖传于己，或自己营为，或子孙或他人为己积累而得，色色无非己物。且如窗纸虽微，被人扯破，犹有怒心，一针虽小，被人将去，犹有吝意。仓库既盈，心犹不足，举眼动步，无非着爱。一宿在外，已念其家，一仆未归，已忧其失。种种事物，无不挂怀。一日大限到来，尽皆抛去，虽我此身亦弃物也，况身外者乎？静言思之，恍如一梦。庄子云：‘有大觉者，然后知此其大梦也。’”

　　了明长老曰：“身为死物，其内活泼泼地者为活物。莫于死物上作活计，宜于活物上作活计。”予深爱此语。

　　《梵网戒》云：“常须自知我是未成之佛，诸佛是已成之佛。汝心佛者，未成佛也；弥陀佛者，已成佛也。未成佛者，久沉欲海，具足烦恼，杳无出期；已成佛者，久证菩提，具足威神，能为物护。故诸佛劝令众生念佛，是以我未成之佛，求他已成之佛为救护耳。是故众生若不念佛，圣凡永离，父子乖离，长处轮回，去佛远矣。”

　　朱陶父曰；“欲脱轮回，立德为本；凡修况业，济物为先。忠君孝亲，固臣子之大节；恭兄友弟，实长幼之当然。夫妇别，朋友信，人伦乃正；道德亲，善良近，学行斯全。勿以善小而不为，莫以欲微而不窒。骨肉贫贱，虽有过而不疏；他人富显，纵无嫌而莫厚。婚丧冻馁，知不给而量力阴周；病老艰危，见有难而推诚急助。施恩于不报之地，防患于未然之前。毒害勿兴于心，谗言莫出诸口。瞒心者，自坏其心；昧己者，自残乎己。当爱物不可害物，宁誉人无宁毁人。谦受益，满则必损；惠迪吉，从逆必凶。经乘妙理，依宿德以参求；观念凈因，访高人而精进。往生一念，莫更贪生；持念一心，休萌杂念。直下打并，勿令缠绵；奴仆卑幼，切戒欺凌；鹅鸭猪羊，慎毋畜养。埋暴露之枯骨，祭无主之孤魂。桥梁井道，随心修补；钱财饮食，量力惠施。怜饥寒之乞子，悯残废之苍生。常存利济，曲尽慈悲。或禽兽之罹于槛阱，系足倒悬；或鱼鸟之挂于网罗，穿腮反翼。虽知万死，尚冀一生。彼顾盼而哀鸣以求救，我施财而赎命以放生。既随物而广施利益，更逢人而普劝凈因。谨三归，持五戒，悉庄严乎凈土；扫六尘，修十善，皆回向于阿弥。凡若此，不止于下生；信如斯，必生于上品。”

　　“尘生便扫，莫论是否，百年偶聚，何苦烦恼。太虚之内，无物不有，万事从宽，其福自厚。” 【右除忿怒】

　　“染性触物，黏于饴胶；淫爱贼人，毒于戈矛。片时意适，永劫灵消；一丝未断，尘网难超。” 【右断嗜欲】

　　“不扣自鸣，钟鼓为妖，宁口之羞，斯气之浮。恂恂吶吶，立诚寡尤。如瓶是守，括囊无咎。” 【右戒多言】

　　“夜结于梦，昼驰于想，起灭万端，尽属虚妄。要拔前根，须除后障，一剑当空，群魔消丧。” 【右澄妄想】

　　弇州山人《养心歌》：

　　“得岁月，延岁月，得欢悦，且欢悦。万事乘除总在天，何必愁肠千万结？放心宽，莫胆窄，古今兴废言可彻。金谷繁华眼里尘，淮阴事业锋头血。陶潜篱畔菊花黄，范蠡湖边芦花白。临潼会上胆气雄，丹阳县里箫声绝。时来顽铁有光辉，运去良金无艳色。逍遥且学圣贤心，到此方知滋味别。粗衣淡饭足家常，养得一生一世拙。”

　　闽陈山人《逍遥说》：

　　“夫性有定分，理有至极。力不能与命斗，才不能与天争。而贪羡之流，躁进之士，乃谓富贵可以力掇，功名可以智取，神仙可以学致，长生可以术得，抱憾老死而终不悟。悲夫！使天下之富必尽如陶朱倚顿邪？则原宪黔娄不复为贤人矣；使天下之寿必尽如王乔彭祖耶？则颜氏之子、闵氏之孙不复为善人矣；使天下之仕必尽如稷契伊管耶？则乘田委吏不复为孔子矣；使天下之色必尽如毛嫱西施邪？则嫫母孟光不复嫁于人矣。盖富者自富，贫者自贫，寿者自寿，夭者自夭，达者自达，穷者自穷，妍者自妍，丑者自丑，天地不能盈缩其分寸，鬼神不能损益其锱铢。是以达观君子，立性乐分，含真抱朴，心无城府，行无町畦。天下有道，则皎皎与世相清；天下无道，则混混与世相浊。压之泰山，不以为重，付之秋毫，不以为轻；升之青云，不以为荣，坠之深渊，不以为辱。震之雷霆，不以为恐，劫之白刃，不以为惧。视死生为旦暮，以盈虚为消息，仰观宇宙之廓落，俯视身世之卑戚，如一浮萍之泛大海，一稊米之寄太仓，又何足议轻重于其间哉？故所至皆乐，所处皆适，出于天为民，入于道为邻。若是则何往而不逍遥哉？”

　　鸣呼！治乱，运也；贤否，道也；寿夭，数也；遇不遇，时也。世有才智不相上下，而所遇顿殊，览此足以自慰矣。

　　《洗心说》：

　　福生于清俭，德生于卑退，道生于安静，命生于和畅；患生于多欲，祸生于多贪，过生于轻慢，罪生于不仁。戒眼莫视他非，戒口莫谈他短，戒念莫入贪淫，戒身莫随恶伴。无益之言莫妄说，不干己事莫妄为。默，默，默，无限神仙从此得；饶，饶，饶，千灾万祸一齐消；忍，忍，忍，债主冤家从此隐；休，休，休，盖世功名不自由。尊君王，孝父母，礼贤能，奉有德，别贤愚，恕无识。物顺来而勿拒，物既去而不追，身未遇而勿望，事已过而勿思。聪明多暗昧，算计失便宜，损人终有失，倚势祸相随。戒之在心，守之在志。为不节而亡家，因不廉而失位。劝君自警于生平，可叹可警而可畏。上临之以天神，下察之以地祗，明有王法相继，暗有鬼神相随，惟正可守，心不可欺。

　　《戒杀牛文》：

　　我劝世人，勿食牛肉，服耕效劳，反遭杀戮。尔食何来，忍为烹鬻？吁嗟此牛，莫云是畜，六道轮回，互相报复，焉知前世，非尔眷属。岂为无知，临死觳觫，口不能言，垂泪若哭。皮解体分，犹张两目，目匪徒张，看尔反复。能保他年，不变为犊？念我同胞，贪馋纵欲，只爱口爽，不思中毒。牛生恶疮，瘟黄臌胀，杀而食之，顷刻命促。狱字犬言，牢字牛足，不食牛犬，可免牢狱。有饭充饥，得蔬是福，何必食牛，以快尔欲。食之三日，神嗔鬼逐，戒之三日，名书金箓。鉴戒分明，再三是嘱。

　　四时调摄笺　　春卷

　　高子曰：时之义大矣，天下之事未有外时以成者也，故圣人与四时合其序，而《月令》一书尤养生家之不可少者。余录四时阴阳运用之机，而配以五脏寒温顺逆之义，因时系以方药导引之功，该日载以合宜合忌之事。不务博而信怪诞不经之条，若服商陆见地藏之宝，掘富家土而禳，贫者得富，此类悉删去而不存。不尚简而弃御灾防患之术，如《玉经八方》、袪瘟符录、坐功图像，类此并增入而不置。随时叙以逸事幽赏之条，和其性灵，悦其心志。人能顺时调摄，神药频餐。勤以导引之功，慎以宜忌之要，无竞无营，与时消息，则疾病可远，寿命可延，诚日用不可去身，岂曰小补云耳？录成笺曰《四时调摄》。

　　春三月调摄总类

　　《尚书大传》曰：“东方为春，春者，出也，万物之所出也。”《淮南子》曰：“春为规，规者，所以圜万物也。规度不失，万物乃理。”《汉律志》曰：“少阳，东也，东者，动也。阳气动物，于时为春。”故君子当审时气，节宣调摄，以卫其生。

　　正月立春，木相；春分，木旺；立夏，木休；夏至，木废；立秋，木死；立冬，木殁；冬至，木胎，言木孕于水之中矣。

　　岁时变常，灾害之萌也，余特录其变应于疾病者，分列于四时，使遵生者惧害，预防者慎自保，毋困时变。其它水旱凶荒，兵革流移，余未之信也，不敢录。

　　正月朔，忌北风，主人民多病；忌大雾，主多瘟灾；忌雨雹，主多疮疥之疾。忌月内发电，主人民多殃。七日，忌风雨，主民灾。忌行秋令，令主多疫。

　　二月，忌东北雷，主病，西北多疫。春分忌晴，主病。

　　三月朔，忌风雨，主多病。忌行夏令，主多疫。

　　脏腑配经络图

　　一脏一腑为表里，一经一络应阴阳。

　　肺手太阴　大肠手阳明　小肠手太阳

　　心手少阴　三焦手少阳　包络手厥阴

　　脾足太阴　胃足阳明　　肾足少阴

