<!-- { "loadSidebar": true } -->
　　切忌出声闻口耳，　其功尤胜保神丹。

　　养心坐功法

　　时正坐，以两手作拳，用力左右互相虚筑，各六度，又以一手按腕上，一手向上拓空如重石。又以两手相叉，以脚踏手中各五六度。能去心胸间风邪诸疾。关气为之良久，闭目，三咽，三叩齿而止。

　　养肝坐功法

　　时正坐，以手两相重，按髀下，徐捩身，左右各三五度。又以两手拽相叉，翻覆向胸三五度。此能去肝家积聚风邪毒气，余如上。

　　养胆坐功法

　　时平坐，合两脚掌，昂头，以两手挽脚腕起，摇动，为之三五度。以两手拓地，举身努腰脊三五度。能去胆家之风毒邪气。余如上止。下同。

　　养脾坐功法

　　时大坐，伸一脚，屈一脚，以两手向后反掣，各三五度。又行跪坐，以两手据地，回头用力虎视，各三五度。能去脾脏积聚风邪，喜食。

　　养肺坐功法

　　时正坐，以两手据地，缩身曲脊，向上三举，去肺家风邪积劳。又行反拳捶脊上，左右各三五度。此法去胸臆间风毒。闭气为之良久，闭目咽液，三叩齿为止。

　　养肾坐功法

　　时正坐，以两手止从耳左右引胁三五度，可挽臂向空抛射，左右同，綟身三五度。更以足前后逾，左右各十数度。能去腰肾膀胱间风邪积聚。余如上法。

　　凡欲修养，须静室焚香，顺温凉之宜，明燥湿之候。每夜半后生气时，或五更睡觉，先呵出腹内浊气，或一九止，或五六止，定心闭目，叩齿至十六通，以集心神。然后以拇指背拭目大小眦九过，兼按鼻左右七过。以两手摩令极热，闭口鼻气，然后摩面，不计遍数，为真人起居法。次以舌拄上腭，漱口中内外津液满口，作三咽下，令入胃中存，胃神承之。如此作为，是三度九咽，庶得灌溉五脏，光泽面目，极有效验，不可轻忽。余意六字之法，某脏有病，当以某字治之，不必俱行，恐伤无病之脏，当酌量以行可也。然呵字一法，心脏热者，秋冬睡醒，当呵出三五口，以去五脏壅气，此又不可废者。

　　心书九章

　　【此至真妙道，人能熟玩精思，仙阶可步，矧延年却病云乎？此下三录，皆紫府南宫极玄妙语。】

　　赵古蟾曰：“三教之道，同一心地，法门有三，学儒者，学此而已；修仙者，修此而已；参禅者，参此而已。舍此心而他求，所谓旁蹊曲径耳，苦己劳形，终无所成。学者倘即是书，反复玩味，其理自明。其理既明，当继之以力行。力行不倦，则三教圣贤之阃域，可造进而无疑矣。然是书也，岂但为初学之士发哉？

　　原心章第一

　　八万四千法门，同归方寸。故首题原心意。

　　夫心，先天地而独存，历事变而不朽，先际无始，后际无终。廓彻圆通，灵明虚湛，所谓体也。不疾而速，不行而至，所谓用也。造物无方，灵变莫测，所谓神也。五常百行之所由始，万物万事之所由终，所谓道也。夫人未生之初，体用混融，万殊一致，虽不可得名状，心非无也。既生之后，如月当空，随水现形，各各禀受，无欠无余，圣智非增，凡愚非损，心非始有。心之静，性也；动，情也；动而不止，欲也。性情欲三者，同出而异名也。性固善，情欲一萌，而有恶焉。情动欲萌，智诱物化，物化不已，心存无几。溺于染缘，移于习气，染习既深，昧其本真矣。圣智善返，则为圣智；凡愚忘返，则为凡愚。圣智凡愚之分，返与不返耳。返，固善也，不返，忘也，悲夫！

　　究竟章第二

　　既知道心，便当究竟。故次之以究竟章。

　　道也者，心也，日用常行之谓也。于眼曰视，于耳曰听，于鼻曰嗅，于口曰言，于手曰举，于足曰履。饥则思食，渴则思饮；冬则思裘，夏则思葛。行住坐卧，苦乐逆顺，无往而非道之所寓，特昧性而不知耳。凡是数端，日用常行之大者，当究竟体认，果何为哉？苟知其所以然，则与道思过半矣。

　　实证章第三

　　究竟此理，以悟为期。故次之以实证章。

　　学贵实证，道贵实悟。学非实证，口耳文字之谓也；道非实悟，情识意解之谓也。夫欲实证实悟，当坚其信心，确其素志，既坚且确，无难焉。盖大道虚无，不可名状，无声色接于耳目，可以见闻；无法度授与学者，可以造进，贵在自证自悟耳。非坚其信心，确其素志，而能坐进是道者，未之有也。所谓实证实悟者，非枯坐灰心，以待其悟，当于日用常行之间，常常体认，常常提撕，力到功深，自有所得。自得之妙，如获拱璧，如归大家，如大梦之初醒，如积冰之已泮，其乐不可云喻矣。儒家所谓寻仲尼颜子乐处者，乐此者也；禅宗所谓禅悦法喜者，悦此者也；道教所谓当此之时喜极难言者，喜此者也。学道参禅，不得其实，而自谓实证实悟者，是自诬也。自诬可乎？既得实证实悟，见得亲切，认得的当，通身手眼，全体金刚，一切处所，皆知下落，才到此地位，便得实证实悟的道理，尽情贬向无生国里。切不可执为奇特，如此方有门分相应。所以古人道：“认着依前还不足。”若也认着执着依前，只在妄想情识中，未免又被识神搬弄，引入阴界中去，辗转轮迥，无所休息，学者切宜慎之。

　　破幻章第四

　　既得实证实悟，当识破万幻，庶不为万事所累。故次之以破幻章。

　　一切世间，皆同幻化，以有形，故不能长久。草木禽兽之脆，蜎飞蠕动之微，固其宜也。至大者天地，至坚者金石，成住坏空，皆不能免，况于人乎？若不明此身是幻，以五尺有限之躯，与天地间无涯事物相酬应，加以功名利禄富贵声色，互相煎迫，精神气血，阴消阳耗而不知觉，毋怪乎渥然如丹也为枯槁，黟然如黑者星星矣。一旦亡形弃质，同于臭腐，虽亲于妻子，亦掩鼻而不敢近，睥睨而不敢视，禽兽不若也。当此之时，不审平生所好所尚，果能与生死敌乎？夫惟不敢敌，随业流转，轮于诸趣，生已复死，死已复生，生死相继，备受诸苦，如循环然，无有休息。是以至人知一切物为幻，一切物如梦，一切法如空花阳焰，一切有为如镜中像，如水中月。以是故尘视珠玉，铢视轩冕，以声色如粪壤，等生死如浮沤。其应物也，如鉴空衡平，妍媸轻重，来则应之，不来勿求。过则化之，既化勿留。能转于物，不为物所转。能应于事，不为事所应。以其生也，由太虚而来，故同太虚无滞碍。及其死也，复归太虚。噫，彼圣人者，果何为而然哉？识破万幻，不染诸缘，君子以是知其然也。

　　安分章第五

　　能识万幻，当知一切皆有数定，则不生希求之心。故次之以安分章。

　　富贵贫贱寿夭，分也；生死祸福荣辱，数也。一饮一啄之微，莫不皆然。从生至死，一定而不可易也。安其分，则不为富贵贫贱寿夭之所累；知其数，则不为生死祸福荣辱之所怵。然虚无所累，静无所怵，故静极而虚，可以入道也欤？人之荣生也，以有幻体，故不得不为也。苟达，不为亦达；不达，多为亦奚以为？然则奈何？曰：“无为无不为，斯可矣。”

　　神气章第六

　　论性不论气不备，论气不论性不明。故次之以神气章。

　　神者，性也，首章言之详矣。然性之说有二：有天地之性，有气质之性。父母未生以前，即天地之性，万殊一本者也。父母既生之后，即气质之性，一本万殊者也。天地之性善，气质之性恶，善恶混同，以其禀二五之气，有刚柔缓急之不同，所以然也。非性之咎，善反之，则天地之性焉。为气之说亦有二：有天地之气，有父母之气。天地之气，真气也；父母之气，凡气也。盖人生母腹中，受父精母血而成其朕兆，所谓凡气也。混合空洞，帝真九气，而全其体段，所谓真气也。自一气生胞，二气生胎，第三禀长灵明仙之气而生魂，性始来寄。以体段未具，而未能灵。迨乎四气生魄，五气生五脏，第六禀高真冲和之气而生灵，体段始具。具则能动，动则初生，初生性灵，至九月气足，十月胎圆，然后降生。上丹田为性根，下丹田为命蒂。白玉蟾真人曰：“人生在母腹中，其脐蒂与母脐蒂相连，母呼亦呼，母吸亦吸。及乎降诞，剪去脐蒂，然后各自呼吸。而受父母一点凡气，则栖于下丹田中，而寄体于肾。下丹田者，又名玄关，前对脐，后对肾，居脐肾中间，其连如环，广一寸三分。周围有八窍，前后二窍，以应乾坤，上通泥丸，下彻涌泉；旁六窍以应坎离震巽兑艮六卦，以通六腑。一身之气，皆萃于此，如水之朝东，辐之辏毂也。故下丹田为命之基，其性即泥丸，而寄体于心。泥丸者，在人之首，明堂之间，六合之内，是谓顶门。故世称顶门为囟门也。囟即性也，囟开皆知夙世姻缘等事，合则忘之矣，故泥丸谓之性根。能知性根命蒂，始可言修炼也。天地之气亦有二：人未生之前，谓之先天，又谓之母气。其为气也，至大至刚，充塞天地，周流六虚，昼夜不息。人才受胎，便禀此气，谓之后天，又谓之子气，谓之日月发生之气。即前所谓混合空洞，帝真九气是也。其实一气耳。其气充塞人之腔子里，每日遇子时，斗柄指地，先天之气随斗柄从九地之下发生，周流六虚，造化万物。子时，非人间之子时也，二六时中，常常收视返听，顿觉身中暖气冲然，即其候也。”《丹经》云：“精生有时，时至神知，百刻之中，切忌昏迷。”天地之气既生，则人身之子气，以类感类，亦由涌泉上升丹田，点化凡气，以成人身之造化。故曰：“形者，神气之舍；神者，形气之主。形气非神，块然一物。”呜呼！神非形气，茫然无归。呜呼！寄神，性也，寄气，命也，二者不可偏废。修性而不修命，紫阳所谓精神属阴，宅舍难固，未免常用迁徙之法。修命而不修性，释氏所谓炼气精粹，寿可千岁。若不明正觉三昧，报尽还来，复入诸趣。所以先儒曰：“论性不论气不备，论气不论性不明，要知性为主，气次之。”是书也，于故以原心章首之。混合神气，仙家谓之炼金丹。形，喻之鼎器；气，喻之药物；神，喻之火候。忘机绝念，收视返听，使精、神、魂、魄、意五者不漏，固鼎器也。昼牝夜玄，摄心一处，终日默默，如愚如痴，采药物也。惺惺不昧，了了常知，神不外驰，其气自定，调火功也。是以圣人忘形养气，忘气养神，忘神养虚，形神俱妙，与道合真。彼所谓忘者，非若槁木死灰墙壁瓦砾，懵然无知之谓也。若必口诀，动而复静，静而复动。必有事焉而勿正，心勿忘，不游于外，老氏之忘也。胸次间常灵豁豁地不忘怀，不管带，释氏之忘也。夫是谓之真忘。若夫虚化神，神化气，气化形，死矣。是谓众人。

　　修幻章第七

