<!-- { "loadSidebar": true } -->
　　古歌曰：“圣人传药不传火，从来火候少人知。”夫所谓不传者，非秘而不传也。盖采时谓之药，药之中有火焉；炼时谓之火，火之中有药焉。能知药而收火，则定里见丹成，自有不待传而知者矣。诗曰：“药物阳内阴，火候阴内阳。会得阴阳理，火药一处详。”此其义也。后人惑于丹经，不能顿悟，闻有二十四气，七十二候，二十八宿，六十四卦分野，日月合璧，海潮升降，长生三昧，阳文阴武等说，必欲穷究何者为火，何者为候，疑心一生，种种作相，虽得药物之真，懵然不敢烹炼。殊不知真火本无候，大药不计斤。玉蟾云：“火本南方离卦，离属心。心者神也，神即火也，气即药也。神不乱，气归神，以火炼药而成丹者，即是以神驭气而成道也。”其说如此分明直截，夙无仙骨，诵为空言，当面错过，深可叹息。然火候口诀之要，尤当于真息中求之。盖息从心起，心静息调，息息归根，金丹之母，《玉帝心印经》所谓“回风混合，百日功灵”者此也。《入药镜》所谓“起巽风，运坤火，入黄房，成至宝”者此也。海蟾翁所谓“开阖乾坤造化枢，锻炼一炉真日月”者此也。丹阳子所谓“神火夜煮铅汞髓，老龙吞尽祝融魂”者此也。何则？真人潜深渊，浮游守规中，必以神驭气，以气定息，橐钥之开阖，阴阳之升降，呼吸出入，任其自然，专气致柔，含光默默，行住坐卧，绵绵若存。如妇人之怀孕，如小龙之养珠，渐采渐炼，渐凝渐结，功夫纯料，打成一片。动静之间，更宜消息，念不可起，念起则火炎；意不可散，意散则火冷。但使其无过不及，操舍得中，神气相抱，一意冲和，包裹混沌，斯谓之火。种种相续，丹鼎常温，无一息之间断，无毫发之差殊。如是炼之，一刻有一刻之周天也；如是炼之，百日谓之立基；如是炼之，十月谓之胎仙。以至元海阳生，水中火起，天地循环，造化反复，皆不离乎一息也。况所谓沐浴温养，进退抽添，其中皆密合天机，潜符造化，初不容吾力焉。无子午卯酉之法，无晦朔弦望之节，无冬至夏至之分，无阴火阳符之别。若言其时，则一日内十二时，意所到皆可为。若言其妙，则一刻之功夫，自有一年之节候。一年之功夫，可夺天地三万六千年之气数。要知“慢守药炉看火候，但安神息任天然”，此平叔之的言也。“昼夜屯蒙法自然，何用孜孜看火候”，此高象仙之确论也。噫！圣人传药不传火之旨，尽于斯矣。若谓之药自药，火自火，则吾不知也。

　　神无方，气无体。夫所谓玄关一窍者，不过使神识气，使气归根，回光返照，收拾念头之法耳。玉溪子曰“以正心诚意为中心柱子”者，是也。夫所谓药物火候者，亦皆譬喻耳。盖大道之要，自然而然，不假造作，凡属心思意为者皆非也。但要知人身中自有个主张造化底。且道只令何者为主？若能知此以静为本，以定为机，一斡旋顷，天机自动，不规中而自规中，不胎息而自胎息，药不求生而自生，火不求出而自出，莫非自然之妙用，岂待吾存想持守，若己劳形，心知之，意为之，然后为道哉？究竟到此可以忘言矣。明眼者以为何如？谨再识于篇末。

　　导引却病歌诀

　　水潮除后患

　　平明睡醒时，即起端坐，凝神息虑，舌舐上腭，闭口调息，津液自生，渐至满口，分作三次，以意送下。久行之，则五脏之邪火不炎，四肢之气血流畅，诸疾不生，永除后患，老而不衰。

　　诀曰：

　　津液频生在舌端，寻常漱咽下丹田。于中畅美无凝滞，百日功灵可驻颜。

　　起火得长安

　　子午二时，存想真火自涌泉穴起，先从左足行上玉枕，过泥丸，降入丹田，三遍。次从右足亦行三遍。复从尾闾起又行三遍。久久纯熟，则百脉流通，五脏无滞，四肢健而百骸理也。

　　诀曰：

　　阳火须知自下生，阴符上降落黄庭。周流不息精神固，此是真人大炼形。

　　梦失封金匮

　　欲动则火炽，火炽则神疲，神疲则精滑而梦失也。寤寐时调息神思，以左手搓脐二七，右手亦然，复以两手搓胁，摇摆七次，咽气纳于丹田，握固，良久乃止。屈足侧卧，永无走失。

　　诀曰：

　　精滑神疲欲火攻，梦中遗失致伤生。搓摩有诀君须记，绝欲除贪是上乘。

　　形衰守玉关

　　百虑感中，万事劳形，所以衰也。返老还童，非金丹不可。然金丹岂易得哉？善摄生者，行住坐卧，一意不散，固守丹田，默运神气，冲透三关，自然生精生气，则形可以壮，老可以耐矣。

　　诀曰：

　　却老扶衰别有方，不须身外觅阴阳。玉关谨守常渊默，气足神全寿更康。

　　鼓呵消积聚

　　有因食而积者，有因气而积者，久则脾胃受伤，医药难治。孰若节饮食，戒嗔怒，不使有积聚为妙。患者当以身闭息，鼓动胸腹，俟其气满，缓缓呵出。如此行五七次，便得通快即止。

　　诀曰：

　　气滞脾虚食不消，胸中膨闷最难调。徐徐呵鼓潜通泰，疾退身安莫久劳。

　　兜体治伤寒

　　元气亏弱，腠理不密，则风寒伤感。患者端坐盘足，以两手紧兜外肾，闭口缄息，存想真气自尾闾升过夹脊，透泥丸，逐其邪气，低头屈抑如礼拜状，不拘数，以汗出为度，其疾即愈。

　　诀曰：

　　跏趺端坐向蒲团，手握阴囊意要专。运气叩头三五遍，顿令寒疾立时安。

　　叩齿牙无疾

　　齿之有疾，乃脾胃之火熏蒸。每侵晨睡醒时，叩齿三十六遍，以舌搅牙龈之上，不论遍数，津液满口，方可咽下，每作三次乃止。及凡小解之时，闭口咬牙，解毕方开，永无齿疾。

　　诀曰：

　　热极风生齿不宁，侵晨叩嗽自惺惺。若教运用常无隔，还许他年老复钉。

　　升观鬓不斑

　　思虑太过，则神耗气虚，血败而斑矣。要以子午时握固端坐，凝神绝念，两眼令光上视泥丸，存想追摄二气，自尾闾间上升下降，返还元海，每行九遍。久则神全，气血充足，发可返黑也。

　　诀曰：

　　神气冲和精自全，存无守有养胎仙。心中念虑皆消灭，要学神仙也不难。

　　运气除眼翳

　　伤热伤气，肝虚肾虚，则眼昏生翳，日久不治，盲瞎必矣。每日睡起时，趺坐凝息，塞兑垂帘，将双目轮转十四次，紧闭少时，忽然大睁，行久不替，内障外翳自散。切忌色欲，并书细字。

　　诀曰：

　　喜怒伤神目不明，垂帘塞兑养元精，精生气化神来复，五内阴魔自失惊。

　　掩耳去头旋

　　邪风入脑，虚火上攻，则头目昏旋，偏正作痛，久则中风不语，半身不遂，亦由此致。治之须静坐升身闭息，以两手掩耳折头五七次，存想元神逆上泥丸，以逐其邪，自然风邪散去。

　　诀曰：

　　视听无闻意在心，神从髓海逐邪气。更兼精气无虚耗，可学蓬莱境上人。

　　托踏应轻骨

　　四肢亦欲得小劳，譬如户枢终不朽。熊鸟演法，吐纳导引，皆养生之术也。平时双手上托，如举大石，两足前踏，如履平地，存想神气，依按四时嘘呵二七次，则身轻体健，足耐寒暑。

　　诀曰：

　　精气冲和五脏安，四肢完固骨强坚。虽然未得刀圭饵，且住人间作地仙。

　　搓涂自美颜

　　颜色憔悴，所由心思过度，劳碌不谨。每晨静坐闭目，凝神存养，神气充赡，自内达外，以两手搓热，拂面七次，仍以嗽津涂面，搓拂数次。行之半月，则皮肤光润，容颜悦泽，大过寻常矣。

　　诀曰：

　　寡欲心虚气血盈，自然五脏得和平。衰颜仗此增光泽，不羡人间五等荣。

　　闭摩通滞气

　　气滞则痛，血滞则肿，滞之为患，不可不慎。治之须澄心闭息，以左手摩滞七七遍，右手亦然。复以津涂之。勤行七日，则气血通畅，永无凝滞之患。修养家所谓干沐浴者，即此义也。

　　诀曰：

　　荣卫流行不暂休，一才凝滞便堪忧。谁知闭息能通畅，此外何须别讨求。

　　凝抱固丹田

　　元神一出便收来，神返身中气自回。如此朝朝并暮暮，自然赤子产真胎。此凝抱之功也。平时静坐，存想元神入于丹田，随意呼吸，旬日丹田完固，百日灵明渐通，不可或作或辍也。

　　诀曰：

　　丹田完固气归根，气聚神凝道合真。久视定须从此始，莫教虚度好光阴。

　　淡食能多补

　　五味之于五脏，各有所宜，若食之不节，必致亏损，孰若食淡谨节之为愈也。然此淡亦非弃绝五味，特言欲五味之冲淡耳。仙翁有云：“断盐不是道，饮食无滋味。”可见其不绝五味。淡对浓而言，若膏粱过度之类，如吃素是也。

　　诀曰：

　　厚味伤人无所知，能甘淡薄是吾师。三千功行从此始，天鉴行藏信有之。

　　无心得大还

　　大还之道，圣道也。无心者，常清常静也。人能常清静，天地悉皆归，何圣道之不可传，大还之不可得哉？清静《经》已备言之矣，修真之士，体而行之，欲造夫清真灵妙之境，若反掌耳。

　　诀曰：

　　有作有为云至要，无声无臭语方奇。中秋午夜通消息，明月当空造化基。

　　燕闲清赏笺　　上卷

　　高子曰：心无驰猎之劳，身无牵臂之役，避俗逃名，顺时安处，世称曰闲。而闲者匪徒尸居肉食，无所事事之谓。俾闲而博奕樗蒲，又岂君子之所贵哉？孰知闲可以养性，可以悦心，可以怡生安寿，斯得其闲矣。余嗜闲，雅好古，稽古之学，唐虞之训；好古敏求，宣尼之教也。好之，稽之，敏以求之，若曲阜之舄，歧阳之鼓，藏剑沦鼎，兑戈和弓，制度法象，先王之精义存焉者也，岂直剔异搜奇，为耳目玩好寄哉？故余自闲日，遍考钟鼎卣彝，书画法帖，窑玉古玩，文房器具，纤细究心。更校古今鉴藻，是非辩正，悉为取裁。若耳目所及，真知确见，每事参订补遗，似得慧眼观法。他如焚香鼓琴，栽花种竹，靡不受正方家，考成老圃，备注条列，用助清欢。时乎坐陈钟鼎，几列琴书，帖拓松窗之下，图展兰室之中，帘栊香霭，栏槛花研，虽咽水餐云，亦足以忘饥永日，冰玉吾斋，一洗人间氛垢矣。清心乐志，孰过于此？编成笺曰《燕闲清赏》。

　　叙古鉴赏

　　《洞天清录》云：“人生世间，如白驹之过隙，而风雨忧愁，辄三之二，其间得闲者，才十之一耳。况知之而能享者，又百之一二。于百一之中，又多以声色为乐，不知吾辈自有乐地。悦目初不在色，盈耳初不在声。明窗凈几，焚香其中，佳客玉立相映，取古人妙迹图画，以观鸟篆蜗书，奇峰远水；摩挲钟鼎，亲见商周。端砚涌岩泉，焦桐鸣佩玉，不知身居尘世，所谓受用清福，孰有逾此者乎？”

