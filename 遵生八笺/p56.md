<!-- { "loadSidebar": true } -->
　　高子曰：曹明仲《格古论》云：“铜器入土千年者，色纯青，如翠；入水千年者，则色绿如瓜皮，皆莹润如玉；未及千年，虽有青绿而不莹润。”此举大概，未尽然也。若三代之物，迄今何止千年，岂尽莹润而青绿各纯者也？若云入土则青，入水则绿，其水银色并褐色黑漆古者，此又埋于何地者也？凡三代之器，入土年远，近山冈者多青，山气湿，蒸郁而成青；近河源者多绿，水气卤，浸润而成绿。余见一物，乃三代款识，半身水浸，年远，水痕涸溢数层，此为入水无疑，而色乃纯青。其着水潭底方寸，少黄绿色，则水土之说，岂尽然哉？余思铸时，铜质清莹不杂者，多发青；质之浑杂者，多发绿。譬之白金，成色足者，作器纯白，久乃发黑；不足色者，久则发红发绿。此论质不论制，理可推矣。他如古墓中近尸者，作水银色，然水银色亦分二种，有银色，有铅色，惟镜居多。古者尸以水银为殓，彼世死者以镜相遗，殓者即以镜殉，取照幽冥之义。故铜质清莹者，先得水银沾染，年久入骨，满背成银，千古亮白，谓之银背。其有先受血水秽污，始受水银浸入，其铜质原杂，则色如铅，年远色滞，谓之铅背。其有半水银，半青绿，朱砂堆者，先受血肉秽腐其半，日久酿成青绿，其半凈者，乃染水银。故一镜之背，二色间杂也。今之镜，以银背为上，铅背次之，青绿又次之。又若铅背埋土年远，遂变纯黑，谓之黑漆背。此价又高，而此色甚易为假。至有古铜鼎鼐尊彝，亦有水银色者，何也？此在墓中得水银散漫之气，沾染而成，故惟一角，一耳，一旁有之。或地近生水银处，亦成此色。所以鼎彝无全身水银色者，而钟磬则万无一二也。上古铜器，以质厚为佳，年既久远，土锈侵骨，质已松脆，厚者尚有受用，薄者若少击搏，不破即裂。又如无青绿而纯紫褐色者，曹明仲以为人间流传之色，非也。三代之物，因入土沉埋，后人方得集以传世。若云三代流传到今，方有此色，何能在世数千年不为兵燹销烁，破损沉沦者耶？此等器皿，出自高阜古冢，砖宫石室，燥地秘藏，又无水土侵剥，又无尸气染惹，列之石案间，惟地气蒸润，且原制精美光莹，变为褐色，纯一不杂。故鼎彝居多，而小物并秦汉物，褐色绝少。近见褐色上有青绿点子，乃出土之后，人以咸酸之味侵染乃尔，非透骨绿色。故褐色上有云头片，芝麻点，朱砂斑，并绿翠雨雪点者，此为传世物也。非传世上三五千年，始成褐色。故古铜以褐色为上，水银黑漆鼎彝为次，青绿者又次之也。若得淳青绿，一色不杂，莹若水磨，光彩射目者，又在褐色之上。宣庙喜仿褐色，故宣铜此色为多。凡铜器出自三代，不惟青绿莹润，其质，其制，其花纹款识，非后人可能彷佛，自不容伪。若明仲云必三代之物，方有朱砂斑，此大误矣。宋元之物，亦有大片朱斑，若鱼子者更多，盖受人血气侵染，便成朱斑。亦有二三层堆栈者，刀刮摩擦不可泯也，岂尽三代物哉？不可不考。

　　论新旧铜器辨正

　　三代之器，钟鼎居多，且大容升斗。虽有商质周文之说，然质者未尝不文，文者未尝不质。其质者，制度尚象，款识规模，铸法工巧，何文如之？其文者，雕篆虽细，文理不繁，瑱嵌虽工，而矩度浑厚，质亦在也。夏嵌用金银细嵌云雷纹，片用玉与碧瑱剜嵌，美甚。曹云商无嵌法，非也。商亦有之，惟多金银片，而少云雷丝嵌细法。今之巧匠，伪造夏商瑱嵌者，以金银之色，古今所同，可以伪为。而玉与碧瑱碾法、土锈似不容假。近乃搜索古冢遗弃环、佩、充珥、瑱、珈、琫、珌等物，裁为方圆规制，以嵌彝鼎，今人眼生。虽识者，必曰：“此古琢玉石，岂非三代物哉？”每得高值。孰知古嵌一物，周身无一处完整，非剥落即为青绿锈结遮掩，或隐或露之妙，古雅出自天然。若今嵌，必凿完全片段，或嵌或遗，状土剥落，方以法蜡遮饰，何待目力？人可手辨。唐天宝时，有局铸花纹，细密可爱，全尚华藻，于三代之制，或改为锦地，或改夔龙为螭，或改雷纹为方胜，或易篆款为隶书、真书，于上古淳朴之意大左。更恨质薄，取便一时，无意千古。近有青绿朱砂堆积瓶壶器皿，内有水锈烂孔，或锄击篾裂，后人收拾，以药补缀，持诱市值。此皆唐时局铸物也，原非伪造。古铸，工匠精细，拨蜡清楚，纹内地子光滑，即转角方圆深窍，有如刀锤雕刻，花地爽朗，周身如一，并无砂眼欠缺、分地不匀之病。夫款为制度规式，识为纪功铭篆，故三代钟鼎阴识字，有百十之多。即薛尚功刻钟鼎篆二十卷，其篆文可考。若汉唐以下，即阳识矣，而铭亦不古。间有阴识，亦非钟鼎古文篆法。盖阳识刻印印蜡，为之甚易，阴识以蜡剔起字画，翻砂成阴，为之甚难，少有不到，字画泯灭，其精神摩弄，后迥不及。故秦汉之物不及三代，唐宋之物不及秦汉也。然秦汉不及三代，唐宋不及秦汉者，非人力不到，而质料不精。但秦汉之匠拙，而不善模三代之精工，唐宋之匠巧，而欲变三代之程序，所谓世代不及，伤拙伤巧故也。孰知愈巧愈拙，愈工愈失，敦朴古雅，三代之不可及也。反谓己能胜之，改式改纹，务尚形似，所谓丑妇效颦，愈逞丑态耳。近有真正民间之器，无功可纪，原无识文，今以刀刻钟鼎相似篆文，磨熟刀痕，加以药饰，反失真趣，赏鉴家入手即洞识矣，可弄愚者。我朝宣庙铜器，甚有精者，制度亦雅，摩弄极工。然多小物，如百折彝炉、乳炉，雨雪点金片贴铸戟耳彝炉，石榴足者，更佳。赤金霞片小元鼎炉，象头鬲炉，五供养细腰橐盘，鏒金双螭箸，架香合匙瓶，蟠螭镇纸种种，精甚。大如鼎炉、角端兽炉、方耳壶、商从尊，精美可爱，模式古雅，惜不多见。其底识文，用扁方印子，阳铸大明宣德年制，真书字画完整，印地光滑，蜡色可爱。他如判官耳鸡腿脚扁炉，翻环六棱面铸鏒金番字花瓶，四方直脚炉，翻环元瓶，盖凿钱文漏空桶炉，皆下品也。宣铸多用蜡茶、鏒金二色。蜡茶以水银浸擦入肉熏洗为之。鏒金以金铄为泥，数四涂抹，火炙成赤，所费不赀，岂民间可能彷佛？但宣铜花纹者甚少。余在京师，仅见一二商鼎式者，腰花甚佳。后此，景泰、成化年间亦有此色。彝炉用两狮头为耳，复用赤金厚片作云鸟形贴铸，其底识无印文，惟用药烧景泰年制等字，隐隐在内。初玩不辨，较之宣庙，迥不及矣。

　　论新铸伪造

　　近日山东、陕西、河南、金陵等处，伪造鼎彝壶觚尊瓶之类，式皆法古，分寸不遗，而花纹款识，悉从古器上翻砂，亦不甚差，但以古器相形，则迥然别矣。虽云摩弄取滑，而入手自粗；虽妆点美观，而气质自恶。其伪制法；铸出，剔摩光凈，或以刀刻纹理缺处，方用井花水调泥矾浸一伏时，取起烘热，再浸再烘，三度为止，名作脚色。候干，以（石囱）砂、胆矾、寒水石、硼砂、金丝矾各为末，以青盐水化凈，笔蘸刷三两度，候一二日洗去，干又洗之。全在调停颜色、水洗功夫，须三五度方定。次掘一地坑，以炭火烧红令遍，将酽醋泼下坑中，放铜器入内，仍以醋糟罨之，加土覆实，窑藏三日取看，即生各色古斑，用蜡擦之。要色深者，用竹叶烧烟熏之。其点缀颜色，有寒温二法，均用明乳香，令人口嚼涩味去尽，方配白蜡熔和。其色青，以石青投入蜡内。绿用四支绿，红用朱砂。温用蜡多，寒则乳蜡相半。以此调成，作点缀凸起颜色。其堆栈用卤锈针砂，其水银色以水银砂锡涂抹鼎彝边角上，以法蜡颜色罩盖，隐露些少，以愚隶家。用手揩摩，则香腥触鼻，洗不可脱。或做成入卤咸地内埋藏一二年者，似有古意。又若三代秦汉时物，或落一足，或堕一耳，或伤器体一孔一缺者，此非伪造。近能作冷冲，热冲，冷焊，软铜冲法，古色不变。惟热冲者色较他处少黑。若用铅补并冷焊者，悉以法蜡填饰器内，以山黄泥调稠遮掩，作出土状态。此实古器，惟少周全，较之伪物远甚。又等屑旧器破败者，件件皆古，惟做手乃新，谓之改锹。余在京师，见有二物，一子父鼎，小而可用，花纹制度，人莫不爱。其伪法，以古壶盖作肚，屑古墓碎器飞龙脚焊上，以旧鼎耳作耳，造成一炉，非真正物也。一方亚虎父鼎，内外水银，无一痕纹片，初议价值百金，制在五寸，适用可玩，人争售之。余玩再三，识其因古水银方镜破碎，截为方片，四面冷焊，屑古炉耳脚，制成工巧，可谓精绝。余一识破，众以为然，后竟不知何去。若此做手，技妙入神。元时杭城姜娘子、平江王吉二家铸法，名擅当时。其拨蜡亦精，其炼铜亦凈，细巧锦地花纹，亦可入目。或作鏒金，或就本色，传之迄今，色如蜡茶，亦为黑色，人多喜之。因其制务法古，式样可观。但花纹细小，方胜、龟纹、回纹居多。平江王家铸法亦可，炼铜莹凈，拨蜡精细，但制度不佳，远不如姜。近日淮安铸法古鎏金器皿，有小鼎炉，香鸭等物，做旧颇通，人不易识。入手腻滑，摩弄之功，亦非时日计也。外此有大香猊、香鹤铜人、烛台、香球、酒炉、投壶、百斤兽盖香炉、花瓶、火盆等物，此可补古所无，亦为我朝铸造名地。

　　论宣铜倭铜炉瓶器皿

