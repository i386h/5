<!-- { "loadSidebar": true } -->
　　古无铜小香炉，即《博古图》，为帝王收藏，仅有一二遗式。后有小鼎炉、兽炉、博山炉，高二寸许者，不知汉唐人何用，想亦墓中物也。亦有中样鼎炉，兽面脚桶炉，止可清供，不堪焚香手玩。近有潘铜打炉，名假倭炉。此匠幼为浙人，被虏入倭，性最巧滑，习倭之技，在彼十年。其凿嵌金银倭花样式，的传倭制。后以倭败还省，在余家数年，打造如倭尺，内藏十件文具，折迭剪刀，古人未有。其铜合子、途利筒、彝炉、花瓶，无一不妙，此真倭物也。故其初出价高，炼铜鏒金，凿嵌金银，花巧精妙，与倭无二。若近日吴歙之制，较潘似胜，但制度花巧，与古人彝鼎之义，殊无取法。又如以黄铜去腥，假名钩金，打造方圆鼎炉、彝炉，花纹以《博古图》为式，外抹金叶。此等置之何地，惟可作神佛供也。初年，潘铜似不可得，有则宝之，后世必有好尚之者。外如倭人凿铜细眼罩盖熏炉，亦美。更有鏒金香盘，口面四旁坐以四兽，上用凿花透空罩盖，用烧印香，雅有幽致。又若酒铫、水罐、吸水小铜中丞、抹金铜提、盔铠、腰刀、枪剑，五供养莲花架，紫铜汤壶、小钹、小塔、罐罩合，槟榔合、石灰罐、刮锈铜刡、海螺鼻铜镜、铜鼓、供献盘橐碟子、凿花金钱、散花银钱、凿银细花卷段、凿金大小戒指，上嵌奇石，种种精妙，不能悉数。无地不有机巧，信哉！近日吴中伪造细腰小觚、敞口大觚、方圆大尊、花素短觯、雨雪金点戟耳彝炉、细嵌金银碧瑱鼎炉、香奁、牺尊、团螭镇纸、细嵌天鹿辟邪象罐、水银青绿古镜、二寸高小汉壶、方瓶、鏒金观音弥勒，种种色样，规式可观，自多雅致。若出自徐守素者，精致无让，价与古值相半。其质料之精，摩弄之密，功夫所到，继以岁月，亦非常品忽忽成者。置之高斋，可足清赏。不得于古，具此亦可以想见上古风神，孰云不足取也？此与恶品非同日语者，鉴家当共赏之。

　　论古铜器具取用

　　上古铜物存于今日，聊以适用数者论之。鼎者，古之食器也，故有五鼎三鼎之供。今用为焚香具者，以今不用鼎供耳。然鼎之大小有两用，大者陈于厅堂，小者置之斋室。方者以飞龙脚文王鼎为上赏。兽吞直脚亚虎父鼎，商召父鼎，周花足鼎，光素者如南宫鼎为次赏。若周象簠鼎，腹肚而膀脚肖鸡腿，又如百乳鼎者，皆下品也。方之少者，有周王伯鼎，单从鼎，周丰鼎，又若方四五寸许，青绿或鏒金小方鼎，式法文王王伯鼎制者，可宜书室熏燎，皆唐之局铸、元姜娘子铸也。纹片精美，制度可观。其圆鼎三兽面者，如商父乙鼎、父己鼎、父癸鼎、若癸鼎。圆腹者，若商子鼎、秉仲鼎、象形饕餮鼎、立戈季妘鼎。光素者，如商鱼鼎、周益鼎、素腹鼎。口下微束者，若商乙毛鼎、蝉纹鼎、父甲鼎、公非鼎。敞口者，如飞龙脚子父鼎。皆可入上赏。圆之小者，如周大叔鼎、垂花鼎、周鼎、唐三螭鼎，俱堪入清供，但式少大雅耳。他如瓜腹鸡腿方耳环耳敞口鼎炉，俱不堪玩，为下品也。彝炉式如周（鬳）彝、父辛彝、商虎首彝、百折彝，方者如己酉彝，奇者如百乳彝，皆堪为堂上焚具。他如彝、敦、鬲、炉等件，虽古不堪清供。如得商母乙鬲、周蔑敖鬲、饕餮鬲、周师望敦、兕敦、翼敦，亦可充堂中几筵之供。以上式载《博古图》中，可以按图索视。卮者，古酒器也。义取上穷而危，知节则无危矣，寓戒之之意。其制如盂，双耳外乘，又如腰腹翼耳，俗云人面杯者是也。杯亦古酒器也，以牛首为制，加以笼络，亦戒贪逸之意。《诗》云：“酌彼兕觥”， 【以牛角为之。】 制以此耳。今之杯制不一，而独无此式。匜者，矫口坦腹，一把捏手，或三足，或圆足，如鸭形者是也，古人以为盥洗注水之具。今俗以卮为匜，以匜为卮，名金银酒器者，误矣。盘洗二器，盘深而洗浅。盘用以承弃水，内有铭篆者，有招耳上冲者，有盘内种种海兽者。或用三蹲螭为足，或雷纹圆足者，又名彝盘，俗指为歃血盘，非也，今可用作香橼盘。其洗用以盥手，故纹用双鱼，用菱花。有三乳足者，有圆足者，旁有兽面翻环者，今用以注水，为几筵主宾酬酢涤器，似得古人遗意。又有似洗而双把作掇手者，名杆，亦可作洗用。觚、尊、兕，皆酒器也。三器俱可插花。觚尊口敞，插花散漫，不佳，须打锡套管，入内收口，作一小孔，以管束花枝，不令斜倒。又可注滚水，插牡丹芙蓉等花，非此，花不可久。古之壶瓶，用以注酒。观《诗》曰：“清酒百壶。”又曰：“瓶之罄矣。”若古素温壶，口如蒜榔式者，俗云蒜蒲瓶，乃古壶也，极便注滚水，插牡丹芍药之类，塞口最紧，惟质厚者为佳。他如粟纹四环壶、方壶、匾壶、弓耳壶，俱宜书室插花。以花之多寡，合宜此五器分置。若周之蟠螭瓶、螭首瓶，俗云观音瓶者，今之酒壶，全用此式。更变汉之麟瓶，形若瓠子稍弯，背有提把。此瓶也，俗例为瓠子壶类，误矣。另有瓠壶，取《诗》云“酌之以匏”之义。今以此瓶注水，灌溉花草，雅称书室育蒲养兰之具。周有蟠虬瓿、鱼瓿、罂瓶，与上蟠螭、螭首二瓶，俱可为多花之用。又若今之杖头用鸠，老人多咽，鸠能治咽之义。故三代有鸠鸟杖头，周身金银瑱嵌。又见有飞鸠杖头，周身鏒金，用以作棕竹杖饰，妙甚。若汉之蟠龙蟠螭杖头，形若瓜槌，此便不如三代之雅。若汉之编钟，小而有韵者，颇且书斋清响，但得宫商二音为最。古之布钱，有金嵌字者，可作界画轴用。小样提卣，可作糊斗。如伯盏盘，季姜盂两耳杯，制小，可作砚旁笔洗。镜为人所必用，若秦陀、光背，质厚无纹，极有受用。次如银背海兽，蒲桃荔枝，五岳图形，十二生肖，宝花云龙十二符，四灵三瑞，三神八卫，六花浮水，七乳四乳，十六花蟠螭龙凤雉马等背俱妙。须用清莹如水，分毫不杂，俗谓面无打搅，轮转周圆，形影不改为贵。又有如钱小镜，光背花背，面无癜痕，更有满背嵌金嵌银片子散花小镜，极可人意，价亦高贵，似不易得。携具用之，山游寺宿，亦不可少。鉴赏以大径尺外圆镜，并三寸以上，至如钱小镜，为上格。其它五七寸者，次之。菱花八角方镜，悉不取也。轩辕球镜，可作卧榻前悬挂，未必远邪，聊取意耳。古铜腰束绦钩甚多，有盈尺长者，其制不一。有金银碧瑱嵌者，有片金商者，有等用兽面为肚者，皆三代物也。他如羊头钩，螳螂捕蝉钩，鏒金者，皆秦汉物也。无可用处，书室中以之悬壁，挂画，挂剑，挂尘拂等用，甚雅。若雁足灯、凤龟灯、有柄行灯，用以秉烛。驼灯、羊灯、犀灯，用以燃油。此皆文具一器。又如盈尺浅盘，有三足者，制极精雅，乃古之承盏盘也。盏如圆盂，有耳环掇手，此汉物也。古彝皆有舟，舟即今之承盏盘也，往往有此，且纹色甚佳，今用为香橼橐具，别无取用。每有虾蟆蹲螭，其制甚精，古人何用？今以镇纸。又有大铜伏虎，长可七八寸，重有三二斤者，亦汉物也。此皆殉葬之器，今以压书。余得一砚炉，长可一尺二寸，阔七寸，左稍低，铸方孔透火炙砚；中一寸许稍下，用以暖墨搁笔；右方置一茶壶，可茶可酒，以供长夜客谈。其铭曰：“蕴离火于坤德兮，回阳春于坚冰。释淘泓于冻凌兮，沐清泚于管城。”是以三冬之业，不可一日无此于灯檠间也。凡此数者，岂皆吾人所不当急，而为玩物例哉？书斋清赏，藉此悦心，当与同调鉴家品藻。

　　论汉唐铜章

　　古之铜章，后先出土者，何止千万？即顾氏《印薮》，犹云未备。余先三入燕市，收有千方，十年之值，高下迥异。向无官私之别，今则分王侯伯长为官印，而价值倍于往时，以姓氏为私印，价则较常亦倍矣。官私之内，又多珍尚，有玉，有金，有银，有玛瑙、琥珀、宝石，有磁烧官、哥、青东三窑为多。凡此印章，面用斗纽，间有以鹿为钮，以瓦为纽者。其铜章之钮，以龟，以螭，以辟邪，以驼，以凫，以虎，以坛，以兔，以瓦，以鱼，以钱，以覆斗，以环，以四连环，以亭，以鼻，以异兽，以鹿，以羊，以马，以狻蜺猊，以豸。钮用鏒金，涂金，细错金，银商金。而制度之妙，有如一方六面皆文，子母一套。母则钮铸母兽，子则子兽套成，如母抱子。内中或三方有文。余得一印，子母二套，三印俱文，此又官私之中值之最上者也，亦不多得。其镌玉之法，用力精到，篆文笔意，不爽丝发，此必昆吾刀刻也。即汉人双钩碾玉之法，亦非后人可拟。故玉章、宝章更为鉴家珍重。古人印文，姓氏之外，字及小字， 【即乳讳也。】 别无闲散道号，家世名位，引用成语，惟臣某印。汉之君臣关防奏启，扣以小印。又如封之一字，古亦无之，后人创始古之白记，即封字意也。曾见一印文曰：“某氏私记，宜身致前，迫事无闲，愿君自发，封完印信。”此唐宋印也，汉人无此等语。即单字，象形禽鸟、龙虎、双螭、芝草，圆印有之。“子孙永宝”、“宜尔子孙”、“子孙世昌”等印为闲文矣。汉之官印，似有印箱佩带。余得一铜箱，高寸八分，方寸五分，制若今之官印匣同，前后铸有合扇锁钮事件，旁有鼻耳，可贯绳索携佩，箱外青绿莹然，内藏子母印章一套，此亦小铜器中一奇物也。近日关中洛下利徒翻铸假印，伙入真正，以愚收藏。若军司马王任日利，不一而足，且不易辨。今之刻拟汉章者，以汉篆刀笔自负。至有好奇，刻损边旁，残缺字画，谓有古意，可发大噱。即《印薮》六秩内，无十数伤损印文。即有伤痕，乃入土久远，水锈剥蚀，或贯泥沙，剔洗损伤，非古文有此。欲求古意，何不法古篆法刀法，而乃法其后人损伤形似？此又近日所当辨正。若诸名家，自无此等。又如青田石中有灯光石，莹洁如玉，照之真若灯辉，近更难得，价亦踊贵。内有点污者，不佳。外此有白石，有红黄青黑等石，又有黑白间色，红黄间色，温润坚细，可作图书。旧人喜刻此石为钮，若鬼功球钮。余曾见有自外及内，大小以渐滚动，总十二层，至中小球如绿豆止，不知何法刻成，真鬼功也。吾杭旧有刻纽称最者，惟岑东云，沈葑湖二人，极工雕模。岑更善于连环，三五层迭，并奇异绵纹套挽等钮，其刻文亦高于沈，而沈之刻文不足取也。后有效者，甚乏古雅意趣。此亦印章中一善技也，故并录之。若闽中牙刻人马为钮者，是为印章疽毒，虽工何为？

　　刻玉章法

