<!-- { "loadSidebar": true } -->
　　高子曰：砚为文房最要之具。古人以端砚为首，端溪有新旧坑之分。旧坑石色青黑，温润如玉，上生石眼，有青绿五六晕，而中心微黄，黄中有黑点，形似鸲鹆之眼，故以鸲鹆名砚。眼分三种，晕多晶莹者，谓之活眼；有眼蒙胧，晕光昏滞者，谓之泪眼；虽具眼形，内外焦黄无晕者，谓之死眼。故有“泪不如活，死不如泪”之评。又以眼在池上者，名曰高眼，为佳；生下者，为低眼，次之。惟北岩之石有眼，余坑有无相间。或有七眼，三五眼，如星斗排联者，或十数错落，上下四旁生者。或有白点如粟，贮水方见隐隐，扣之无声，磨墨亦无声，为下岩之石，今则绝无，有则希世之珍也。上岩中岩之石，皆灰色而紫如猪肝，总有一眼，晕少形大，如雄鸡眼，扣之摩之俱有声，质亦粗砺，即今之端石是也。欧阳公以端之子石为佳，以子石生大石中，为石之精，其发墨光润，贮水不耗，为可贵耳。古有端石贡砚，无眼，其细腻发墨，色青光润，此必下岩石也。想贡砚在宋，官司取多，不暇剪裁取眼故耳。贵在发墨，何取于眼？无眼者，但不入于俗眼，鉴家何得？歙石出龙尾溪者，其石坚劲发墨，故前人多用之。以金星为贵，石理微粗，以手磨之，索索有锋芒者，尤佳。歙溪罗纹，如罗之纹，细润如玉；刷丝如发之密，金银间刷丝，亦细密；眉子 【即峨眉也。】 如甲痕，为旧坑四种石也，色俱青黑。其新坑者，罗纹如萝菔纹，刷丝每条相去一二分，眉子或长一二寸。金星新旧坑石色虽淡青，质并粗燥。银星新旧坑同。故歙石有龙尾、金星、峨眉、角浪、松文等名。有种湖广沅州出石，深黑，亦有小眼。广人取归作砚，名曰黑端。沅人取作犀牛、鱼、龟、荷叶、八角等式。（汀去丁改黎）溪石淡青色，内深紫而带红，极细润，用久光甚，有黄脉相间，俗号紫袍金带。有伪造者，以药凿嵌成之，自有痕迹。洮河绿石，色绿微蓝，其润如玉，发墨不减端溪下岩，出陕西，河深甚难得也。今名洮者，俱（汀去丁改黎）石之皮，乃长沙山谷中石，光不发墨。广东万州悬岩金星石，色黑如漆，光润如玉，以水润之，则金星自见，干则无迹，极能发墨，用久不退，在歙之上，端之下岩石可并也。浙之衢石，黑者亦佳，多不发墨。他如黑角砚、红丝砚、黄玉砚、褐色砚、紫金砚、鹊金墨玉石砚，皆出山东。水晶砚发墨如歙。蔡州白石砚、浮盖山仙石砚、丹石砚、唐州唐石砚，宿州宿石砚、吉州紫石砚、淄州黄金砚、金雀石砚、青州石末砚、熟铁砚、紫金石砚，用不发墨。青石砚、蕴玉石砚、戎石绛石砚、淮石砚、宁石砚、宣石砚、吉石砚、夔石砚，如漆发墨。明石砚、万州磁洞石砚、相州铜雀瓦砚、未央宫瓦头砚、柳州柳石砚，出龙壁下；成州成石砚，出栗亭。泸砚、潍砚、南剑州鲁水砚、宿州乐石砚、虢州澄泥砚、登州驼基岛石砚、归州大陀石砚、江西宁府陶砚、 【形肖铜雀。】 高丽砚、 【上凿花巧。】 梁公砚、银砚、铜砚、砖砚、漆砚、蚌砚、磁砚，砚之出处不可胜纪。众砚中龙尾发墨，池水积久不干。端溪美恶俱能发墨，中有受水燥湿之别，罗纹过于龙尾。铜雀砚沉水千年，原质亦细，故易发墨不甚燥，亦不坏笔，他则无足议也。唐之澄泥砚，品为第一，惜乎传少而今人罕见。古之名砚，如陈省躬有仙翁砚，陶谷有两池圆砚，名曰璧友。和鲁公有雪方池砚，周彬公友人有金棱玉海砚，徐阐之有小金成砚，宣城有四环鼓砚，李后主有生水砚，内有黄石子，子在则水，无子则涸。孙之翰有呵水砚、一呵水流。丁晋公有水砚，一泓墨水，盛暑不干。刘义叟造瓦砚。丁宝臣绿石砚， 【即绿豆端也。】 谓之玉堂新制，送王介甫，故介甫诗有“玉堂新制世争传，况是蛮溪绿石镌”之句。苏长公砚，铭曰：“千夫挽绠，百夫运斤。篝火下锤，以致斯珍。”此言下岩端石在宋亦难采取如此，况后数百年矣，何能易得？若余所见砚有百方，皆名砚也，不能一一悉记，举其可宝者言之。如端溪天成七星砚、绿端石砚、玉兔朝元砚、子石砚、三角子石砚、天成白玉风字砚、汉碧玉圭砚、唐澄泥八角大砚、未央宫砖头砚、德寿殿犀纹石砚、天潢砚、龙尾石筒瓦小砚、洮河绿石砚、银丝石砚、古瓦莺砚、灵壁山石砚、龙尾石段砚、兴和砖砚、石渠瓦砚、豆斑石砚，此皆砚之极少而至精妙者。图其形体，共海内鉴家赏之。噫！有砚存笥，如范乔之遗子者，能几人哉？人能贱金玉而宝砚石者，又几人哉？况佳砚之不得其主，又不知其几矣。他如沉于深渊，掩于厚土，毁于兵燹，败于颠覆，灾于记算之旁，困于学究之侧，其几又何胜于千百计也，惜哉！

　　涤藏砚法

　　佳砚，池水不可令干，每日易以清水，以养石润。不可一日不涤，若用二三日不涤，墨色差减。涤者不可磨去墨锈，此为古砚之征。涤以皂角清水为妙，滚水不可涤砚。以半夏切平擦砚，极去宿墨。以丝瓜瓤涤洗，总不如莲房壳，收起以水浸软涤砚，去垢起滞，又不伤砚。不可以毡片故纸揩抹，恐毡毛纸屑以混墨色。大忌滚水磨墨，茶亦不可。新墨初用，胶性并棱角未伏，不可重摩，恐伤砚质。冬月当预藏佳砚，以粗砚用之，可以敌冻。寒时以火炙冰，当用四角挣炉，架火砚上，微暖逼之，或用砚炉亦可。得青州熟铁砚用之甚宜。春夏二时，霉溽蒸湿，使墨积久，则胶泛滞笔，又能损砚精采，须频涤之。以文绫为囊，韬避尘垢，藏之笥匣，不可以砚压砚，以致伤损。砚之佳者，最为难得，今所尚者，未必佳品。人俱贵耳贱目，以愚隶家。彼所为宝，岂真宝哉？又不可以不察。

　　奇砚图

　　后砚图，皆余十年间南北所见，或在世家，或在文客，或落市肆，重索高资。鉴家未见，按图未必尽许为奇。即内中一二易得之石，亦异常品。故余赏其诸砚质之坚腻，琢之圆滑，色之光采，声之清泠，体之厚重，藏之完整，传之久远，岂世俗所谓砚哉？海内必有见者，见则必以余为藻鉴的确。余虽未博，目中见此为佳，第恐沉殁，图志不忘。愧余笔拙，未尽形容。若为浮借，余素不善。

　　(见图)

　　高似孙砚笺诸式

　　凤池砚　玉堂砚　玉台砚　蓬莱砚　圭砚

　　辟雍砚　房相砚　郎官砚　风字砚　鼎砚

　　人面砚　曲水砚　八棱砚　四直砚　院砚

　　蓬叶砚　马蹄砚　凤池砚　圆池砚　天砚

　　玉环砚　舍人砚　水池砚　大师砚　蟾砚

　　东坡砚　都堂砚　内相砚　葫芦砚　（金敖）砚

　　只履砚　双履砚　月池砚　方池砚　笏砚

　　斧形砚　瓢砚　　璧砚

　　续砚式

　　琴砚　鹰扬砚　莺砚　　山字砚　太极砚

　　箕砚　汉壶砚　凤嗉砚　松段砚　山石砚

　　论墨

　　高子曰：古之尚墨，若徐铉墨名月团，价值三万。唐玄宗墨名龙香，剂致墨精幻形。李廷珪龙纹墨、双脊墨，千古称绝。汉时月给尚书令渝糜大墨。范丞相一墨，表曰“五剑堂造”，里曰“天关第一煤”。金章宗苏合油烟墨，后欲得之者，以黄金倍易，无可觅处。景焕墨，名香璧副墨子。五代时，有朱君得柴珣小墨，韩熙载化松堂墨，名玄中子，麝香月龙煤。张遇造易水贡墨，怀民遗东坡墨，名青烟煤。又如供堂墨、渊云墨，兑州陈朗墨。元有潘云谷墨、松丸墨、狻猊墨、松烟墨、九子墨、鱼吐墨、天雨墨、阳山石墨、化堑墨、浮提国金壶墨、雷公墨。又若仲将之墨，一点如漆等类，皆古名墨也。若今世所尚，以罗小华为最，罗之墨固善矣。余所见国初查文通龙忠迪墨、碧天龙气墨、水晶宫墨、新安方正牛舌墨。石青填字赤金为衣者，苏眉阳幼年所制，祖李遗法卧蚕小墨。世宗时，邵格之墨，如方于鲁、寥天一、九玄、三极、国宝、非烟等墨，亦皆精品。前如汪中山翰史，初时制墨，质之佳美，不亚罗墨。其精品，以豆瓣楠为匣，内用朱漆，签以中款，表曰太极、两猊、三猿、四象、五雀、六马、七鹇、八仙、九鸶、十鹿，皆以鸟兽取义。又有玄香太守小长墨四种：一曰彘文，二曰卧蚕，三曰亚字，四曰玉阶。有客卿四种小元墨：曰太极，曰八卦，曰圆璧，曰琼楼。有松滋侯四种小方墨；一亚字，二维文，三九云，四螭环。有墨挺墨柱。余先得其数种试之，质轻烟紫，可谓九玄三极矣，似在罗上，其神品也。今人所见，皆其次品，式样虽一，而墨质不佳。又如二十八宿元墨，更其下矣。故名即湮没不传。至后墨印尚存，而墨质愈下，特为中山表焉。余为典客时，高丽使者馈墨，上有梅花印纹，其墨色甚黑而浓厚。以余论之，墨之妙用，质取其经，烟取其青，嗅之无香，磨之无声，新砚新水，磨若不胜。 【言不可用刀磨也。】 忌急，急则热，热则沫生。用则旋砚，砚无久停，尘埃污墨，胶力泥凝。用过则濯，墨积勿盈。藏久胶宿，墨用乃精。用墨之法，无出余数语也。若治墨之精，模式之巧，方于鲁所刻《墨谱》，似尽善也。奇哉！方之墨哉！客曰：“墨惟适用足矣，何以奇为？”噫，匪好奇也，墨品精者，不特于今为佳，存于后世更佳。不特词翰藉美于今，更藉传美于后。若晋唐之书，宋元之画，传数百年，墨色如漆，书画神气，赖墨以全。若墨之下品，用浓见水则沁散湮污，用淡重褙则神气索然，未及数年，墨迹以脱。由此观之，则墨之为用，果好奇也？知此则可与言墨矣。故李延珪诗云：“赠尔乌玉瑰，清泉砚须洁。避暑悬葛囊，临风度梅月。”其宝惜可知。又云：“墨藏石灰中，过梅不霉。”是亦一法。

　　附朱墨法

　　法用好辰砂一两三，红朱二两，用秦皮水煮胶，清浸七日夜，倾去胶之清水。于日色渐渐晒至干湿得所，以墨印印之，砚中研用甚佳。一法：以花朱同藤黄磨点。成嘉年内朱砂墨妙甚。

　　论纸

