<!-- { "loadSidebar": true } -->
　　高子曰：上古无纸，用汗青者，以火炙竹，令汗出取青，易于作书。至汉蔡伦始制纸，为万世利也。初捣鱼网为纸，曰网纸；以布作者，曰麻纸；以树皮作者，曰榖纸。蜀有凝光纸，云蓝笺，花叶纸，十色薛涛笺，名曰蜀笺。有侧理纸，松花纸，流沙纸，彩霞金粉龙凤纸，绫纹纸，短帘白纸，硬黄纸，布纸，缥红纸，青赤绿桃花笺，藤角纸，缥红麻纸，桑根纸，六合笺，鱼子笺，苔纸。建中年，有儿女青纸，卯纸。宋有澄心堂纸，蜡黄藏经笺，白经笺，碧云春树笺，有龙凤印边三色内纸。有印金团花并各色金花笺纸，有藤白纸，研光小本纸。李伪主造会府纸，长二丈，阔一丈，厚如缯帛数重。陶谷家藏有鄱阳白数幅，长如匹练。有西山观音帘纸，鹄白纸，蚕茧纸，竹纸，大笺纸。元有黄麻纸，铅山纸，常山纸，英山纸，临川小笺纸，上虞纸。又若子邑之纸，妍妙辉光，皆世称也。今之楚中粉笺，松江粉笺，为纸至下品也，一霉即脱。陶谷所谓化化笺，此尔。止可用供溷材，一化也；货之店中，包面药果之类，二化也。甚言纸之不堪用者，类此。若今之大内细密洒金五色粉笺，五色大帘纸，洒金笺。有等白笺，坚厚如板，两面砑光，如玉洁白。有印金花五色笺纸。又若磁青纸，如段素，坚韧可宝，多用写泥金字经。有等蓝色者，薄而不佳。高昌国金花笺，亦有五色，有描金山水图者。高丽有绵茧纸，色白如绫，坚韧如帛，用以书写，发墨可爱。有等皮纸，用以为帘，为雨帽，为书夹，坚厚若油为之，中国所无，亦奇品也。近日可用作书者，吴中无纹洒金笺纸为佳。松江近日谭笺，不用粉造，以荆川帘纸褙厚，砑光，用蜡打各色花鸟，坚滑可类宋纸。又新安新造仿宋藏经笺纸亦佳。吴中近亦为之，但不如宋笺抄成坚韧，如缎帛有性，数百载流传，尚有揭开受用。若今仿效者，纸性终脆，久霉糊懈必松。时尚花边格子白鹿笺，用以作柬、写诗甚便，其式余家有数十种。但白鹿纸以绿子水并槐黄水微煎印者雅甚，以青以红，俱不佳也。又如蜡砑五色笺，亦以白色、松花色、月下白色罗纹笺为佳，余色不入清赏。两人砑者精美，又不坏板。若用水湿一纸，以润十纸砑者不佳。然以白蜡砑者受墨，蜜蜡者遇墨成珠，描写不上，深可恨也。并录以供鉴赏。

　　造葵笺法

　　五六月戎葵叶，和露摘下，捣烂取汁。用孩儿白鹿坚厚者裁段，葵汁内稍投云母细粉、明矾些少，和匀，盛大盆中，用纸拖染，挂干，或用以砑花，或就素用。其色绿可人，且抱野人倾葵微意。

　　染宋笺色法

　　黄柏一斤，捶碎，用水四升，浸一伏时，煎熬至二升止，听用。橡斗子一升，如上法煎水听用。胭脂五钱，深者方妙，用汤四碗，浸榨出红。三味各成浓汁，用大盆盛汁。每用观音帘坚厚纸，先用黄柏汁拖过一次，复以橡斗汁拖一次，再以胭脂汁拖一次。更看深浅加减，逐张晾干，可用。

　　染纸作画不用胶法

　　纸用胶矾作画，殊无士气，否则不可着色。开染法：以皂角捣碎，浸清水中一日，用沙罐重汤煮一炷香，滤凈调匀，刷纸一次，挂干。复以明矾泡汤，加刷一次，挂干。用以作画，俨若生纸。若安藏三二月用，更妙。拆旧裱画卷绵纸作画甚佳，有则宜宝藏可也。

　　造捶白纸法

　　法取黄葵花根捣汁，每水一大碗，入汁一二匙，搅匀，用此，令纸不粘而滑也。如根汁用多则反粘，不妙。用纸十幅，将上一幅刷湿，又加干纸十幅，累至百幅无碍。纸厚，以七八张相隔，薄则多用不妨。用厚板石压纸，过一宿揭起，俱润透矣。湿则晒干，否则平铺石上，用打纸捶敲千余下，揭开，晒十分干。再迭压一宿，又捶千余捶，令发光与蜡笺相似方妙。余尝制之甚佳，但跋涉耳。

　　造金银印花笺法

　　用云母粉，同苍朮、生姜、灯草煮一日，用布包揉洗，又用绢包揉洗，愈揉愈细，以绝细为佳。收时，以绵纸数层，置灰缸上，倾粉汁在上，湮干。用五色笺，将各色花板平放，次用白芨调粉，刷上花板，覆纸印花纸上，不可重拓，欲其花起故耳，印成花如销银。若用姜黄煎汁，同白芨水调粉，刷板印之，花如销金。二法亦多雅趣。

　　造松花笺法

　　槐花半升，炒焦赤，冷水三碗煎汁。用云母粉一两，矾五钱，研细，先入盆内。将黄汁煎起，用绢滤过，方入盆中搅匀拖纸，以淡为佳。文房用笺，外此数色，皆不足备。

　　论笔

　　高子曰：蒙恬创笔，以枯木为管，以鹿毛为柱，以羊毛为被。所谓毫者，非今之竹兔也。故制笔之法，桀者居前，毳者居后，强者为刃，软者为辅。参之以（垧去土上加艹），束之以管，固以漆液，泽以海藻。濡墨而试，直中绳，勾中钩，方圆中规矩，终日握而不败，故曰笔妙。柳帖云：“近蒙寄笔，出锋太短，伤于劲硬。所要优柔，出锋须长，择毫须细，管不在大，副切须齐。齐则波切有凭，管小则运动有力，毛细则点画无失，锋长则洪润自由。”笔之玄枢，当尽于是。故《笔偈》曰：“圆如锥，捺如凿，只得入，不得却。”言缚笔须紧，不令一毛吐出，即不堪用。又曰：“心柱硬，覆毛薄，尖似锥，齐似凿。”故伯英之笔，穷神尽意，子云称之。汉末一笔之匣，雕以黄金，饰以和玉，缀以隋珠，文以弱翠。非文犀之桢，必象之管，丰狐之柱，秋兔之翰，则古人重笔之意殷矣。南朝有姥，善作笔，用胎发为心。开元中，笔匠名铁头，能莹管如玉。今俱失传。右军《笔经》曰：“诸郡毫，惟中心兔肥而毫长，可先用人发杪数十茎，杂青羊毛并兔毳，裁令齐，以麻纸裹枝根，令治。次取上毫，薄布柱上，令柱不见。”此皆古人格论。若今之为笔，所贵在毫，东郡以青羊毛为之，雉尾为盖，五色可观。有用丰狐毛、虎毛、鼠须、羊毛、麝毛、羊须、胎发造者，皆不如兔毫为佳。香狸毫次之。兔以崇山绝壑中者毫足。秋毫取健，冬毫取尖，春夏之毫则不堪矣。笔以尖齐圆健为德，毫坚则尖，毫多则色紫而齐。用（垧去土上加艹）贴衬得法，则毫束而圆。用以纯毫，附以香狸，角水得法，则用久而健，此外无法。今人毫少而狸（垧去土上加艹）倍之，笔不耐写，岂笔之咎哉？为不用料耳。余取杭人旧制笋尖笔桩最佳，后因湖州扎缚笔头为细腰葫芦样制，杭亦效之，最为可恨。初写似细，宜作小书，用后腰散，便成水笔，即为弃物。杭笔不如湖笔得法，湖笔又以张天锡为最，惜乎近无传其妙者。然画笔向以杭之张文贵首称，而张亦不妄传人。今则分而为三，美恶无准，世业不修，似亦可惜。扬州之中管鼠心画笔，用以落墨白描，佳绝。水笔亦妙。古之王者，以金管、银管、班管为笔纪功，其重笔如此。向有牙管，玳瑁管、玻璃管、镂金管、绿沉漆管及棕竹花梨紫檀管等，此何意耳？以其为可贵耳。如持用何？惟取竹之薄标者为管，笔之妙用尽矣，又何尚焉？冬月以纸帛衣管，以避寒者，似亦难用，悉不取也。收笔以十月正二月收者为佳妙。笔书后，即入笔洗中，以去滞墨，则毫坚不脆，可耐久用。然须洗完，即加笔帽，免挫笔锋。收笔以黄连调轻粉蘸笔头，候干收之，则笔不蛀而毫纯。又法：川椒、黄柏煎汤，磨松烟染笔藏之，亦可远蛀。古人重笔，用败则葬。故赵光逢濯足襄汉溪上，见一方砖，上题：“髡友退锋郎，功成鬓发霜，冢头封马鬣，不敢负恩光。”后题独孤贞节立。砖上积有苔痕。此盖好事者葬笔所在。

　　论文房器具

　　高子曰：文房器具，非玩物等也。古人云：“笔砚精良，人生一乐。”余以所见评之如左：

　　文具匣

　　匣制三格，有四格者，用提架总藏器具。非为观美，不必镶嵌雕刻求奇，花梨木为之足矣。亦不用竹丝蟠口镶口，费工无益，反致坏速。如蒋制倭式，用铅钤口者佳甚。

　　砚匣

　　用古砚一方，以豆瓣楠紫檀为匣，或用花梨亦可。砚不在大，适中为美，可入藏匣。再备朱砚一匣，故《砚谱》有双履制者，为便二色用也。砚以端歙为佳，或用白端石为朱砚者，不耐久用，沾染不落，亦得旧石一方为副始佳。

　　笔格

　　有玉为山形者，为卧仙者，有珊瑚者，有玛瑙者，有水晶者，有刻犀者，匪直新制，旧做亦多。有宣铜鏒金双螭挽格，精甚。余见哥窑五山三山者，制古色润。又见白定卧花哇哇，莹白精巧。旧玉子母六猫，长七寸，以母横卧为坐，以子猫起伏为格，真奇物也，目中罕见。有古铜十二锋头为格者，有铜螭起伏为格者。余见友人有一老树根，蟠曲万状，长止七寸，宛若行龙，鳞甲爪牙悉备，摩弄如玉，此诚天生笔格。余斋一石，蟠曲状龙，不假斧凿，亦奇物也。可架笔三矢。

　　笔床

　　笔床之制，行世甚少。余得一古鎏金笔床，长六寸，高寸二分，阔二寸余，如一架然，上可卧笔四矢。此以为式，用紫檀乌木为之亦佳。

　　笔屏

　　宋人制有方玉、圆玉花板，内中做法肖生，山树禽鸟人物，种种精绝。此皆古人带板、灯板，存无可用，以之镶屏插笔，觉甚相宜。大者长可四寸，高三寸，余斋一屏如之，制此似无弃物。有大理旧石，俨状山高月小者，东山月上者，万山春霭者，皆余目见，初非扭捏，俱方不盈尺，天生奇物，宝为此具，作毛中书屏翰，似亦得所。

　　水注

　　有玉为圆壶方壶者，其花纹甚工。又见吴中陆子冈制白玉辟邪，中空贮水，上嵌青绿石片，法古旧形，滑熟可爱。有玉蟾蜍注，拟宝晋斋旧式者。古铜有青绿天鸡壶，有金银片嵌天鹿，妙甚。有半身鸬鹚杓，有鏒金雁壶，其类生无二，以两足立地，口中出水。有江铸眠牛，以牧童骑跨作注管。磁有官哥方圆水壶，有立瓜卧瓜壶，有双桃注，有双莲房注，有笔格内贮水两用者，有牧童卧牛者，有方者。定窑之注奇甚，有枝叶缠绕瓜壶，有蒂叶茄壶，有驼壶，又可格笔。有蟾注，有青东磁天鸡壶，底有一窍者。宣窑五采桃注、石榴注、双爪注，彩色类生。有双鸳注，有鹅注，工致精极，俱可入格。

　　笔洗

