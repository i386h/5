<!-- { "loadSidebar": true } -->
　　铜有古鏒金小洗，有青绿小盂，有古小釜，有小卮、匜。其五物，原非此制，今用作洗。玉有钵盂洗，长方洗，玉环洗，或素或花，工巧拟古。磁有官哥圆洗，葵花洗，磬口圆肚洗，有四卷荷叶洗，有卷口蔗段洗，有绦环洗，有长方洗，类多，但以粉青纹片朗者为贵。古龙泉有双鱼洗，有菊瓣洗，有钵盂洗，百折洗。定窑有三箍圆桶洗，梅花洗，有中盏作洗，边盘作笔觇者。有绦环洗，有方池洗，有柳斗圆洗，有圆口瓜棱洗，菊瓣洗，惟定洗多甚。宣窑有鱼藻洗，有葵瓣洗，有磬口洗，有鼓样青剔白螭洗。近人多以洗为杯，孰知厚卷口而扁浅者，洗也，岂杯有此制？外此新作商银流金铜洗。诸窑假均州紫绿二色洗，与水中丞，多甚，制亦可观，俱不入格。

　　水中丞

　　铜有古小尊罍，其制有敞口、圆腹、细足，高三寸许，墓中葬物，今用作中丞者。余有古玉中丞，半受血浸，圆口瓮腹，下有三足，大如一拳，精美特甚，古人不知何用。近有陆琢玉水中丞，其碾兽面锦地，与古尊罍同，亦佳器也。磁有官哥瓮肚圆者，有钵盂小口式者，有瓜棱肚者。青东磁有菊瓣瓮肚圆足者，定有印花长样如瓶，但口敞可以贮水者，有圆肚束口三足者，有古龙泉窑瓮肚周身细花纹者，有宣铜雨雪沙金制法古铜瓿者，样式美甚。近有新烧均窑，俱法此式，奈不堪用。

　　砚山 【附二图】

　　砚山始自米南宫，以南唐宝石为之，图载《辍耕录》，后即效之，不知此石存否？大率砚山之石，以灵壁、应石为佳，他石纹片粗大，绝无小样曲折、屼峰森耸峰峦状者。余见宋人灵壁砚山，峰头片段，如黄子久皴法，中有水池，钱大，深半寸许，其下山脚生水，一带色白而起磥砢，若波浪然，切非人力伪为，此真可宝。又见一将乐石砚山，长八寸许，高二寸，四面米粞包裹，而峦头起伏作状，此更难得。他如应石，近有佳者，天生四面，不加斧凿，透漏花皱俱好，但少层迭峦头、水池深邃，望之一拳石也。又若燕中西山黑石，状俨应石，而屼巉岩，纹片皱裂过之，可作砚山者为多，但石性松脆，不受激触，多以此乱应石。有伪为者，将旧砖雕镂如宝晋斋式，用锥凿成天生纹片，用芡实浸水煮如墨色，持以愚人，每得重价。然以刀刮山底，砖质即露。有等好事者，以新应石、肇庆石、燕石加以斧凿修琢岩窦，摩弄莹滑，名曰砚山，观亦可爱。

　　灵壁石砚山图、将乐石砚山图附。 (附图)

　　印色池

　　印色池以磁为佳，而玉亦未能胜也，故今官哥窑者贵甚。余见二窑印池，方者尚有十数，四八角并委角者，仅见一二，色亦不佳。余斋有三代玉方池，内外土锈血侵四裹，不知何用，今以为古玉文具中印池，似甚合宜。又见定窑方池，佳甚，外有印花纹，此亦少者。有陆子冈做周身连盖滚螭白玉印池，工致侔古，今多效制。近日新烧有盖白定长方印池，并青花白地纯白磁者，此古未有，当多蓄之。且有长六七寸者，佳甚。

　　印色方

　　麻油二斤　牙皂角三个　蓖麻仁半斤，去壳取仁捣烂　花椒四十粒，取色不变　藤黄一钱，取不落色　明矾五分，取其发亮　黄柏五分，助色　黄蜡五分　白蜡五分　胡椒三十五粒　辰砂二两　二红二两　水花朱四两

　　上件，先将麻油同麻子熬数滚，再下皂角二椒，熬至滴水成珠，方下蜡矾等物，取起，去渣，用蕲艾为骨，加三朱，拌红为度。

　　雅尚斋印色方

　　京师蓖麻油，较菜油价贱，取回坛装，埋土内三二年用，色白如冰。每用斤数，大日内翻晒至熟，次下黄蜡一钱，白矾末一钱，白芨末二钱，金箔沙细五十片，入瓶听用。将旧坑豆瓣朱砂研至极细，用水飞过三五次，去黄标与末后砂脚，只用中间水飞细者，入粗碗中，用烧酒倾入，微火煮一炷香。随其色变酒干，取起将朱又研如面，方和前油，拌艾入匣，愈久愈红，不变黑色。油取晒熟，至久不干。其胚用真正蕲艾，搓揉百次，仍煮数遍，务去黑星，一点不存，如绵絮然方用。此至妙秘法，刻同鉴家共之。

　　糊斗

　　用铜者为佳，以便出洗。有古铜小提卣，如一拳大者，上有提梁索股，有盖，盛糊可免鼠窃。又有古铜圆瓮，肚如酒杯式，下乘方座，且体厚重，不知古人何用，今以为糊斗似宜。有建窑外黑内白长罐，定窑圆肚并蒜蒲长罐，俱可作糊斗。又见哥窑方斗如斛，中置一梁，亦可充此。又见古铜三箍长桶，下有三足，高二寸许，甚宜盛糊。

　　法糊方

　　白面一斤，浸三五日，候酸臭作过，入白芨面五钱，黄蜡三钱，白芸香三钱，石灰末一钱，官粉一钱，明矾二钱。用花椒一二两，煎汤去椒。投蜡、矾、芸香、石灰、官粉熬化，入面作糊，粘褙不脱。又法：飞面一斤，入白芨末四两，楮树汁调，亦妙。

　　镇纸

　　有古铜青绿虾蟆虚置铜座，重有斤余，又有虎蹲铜坐，一塑铸者，乃上古物也。且见必成对，压纸妙甚。有古铜坐卧哇哇亦佳。有古铜蹲螭、眠龙，有鎏金辟邪、卧马，有大铜虎，遍身青绿，重三二斤者，用以压书。玉有古彘，古人用以挣肋殉葬者，每见二条。有白玉猎狗，有卧螭，有大样坐卧哇哇，有玉兔、玉牛、玉马、玉鹿、玉羊、蟾蜍、日月玛瑙石鼓、柏枝玛瑙蹲虎、水晶石鼓、酒黄水晶眠牛、捧瓶玻斯，其做法精妙如画，皆宋物也。有哥窑蟠螭，有青东磁狮鼓，白定哇哇，狻猊。余自燕中得玉蟾二枚，其背斑点如洒墨，色同玳瑁，无黄晕，俨若虾蟆背状，肚下纯白，其制古雅肖生，用为镇纸，摩弄可爱。又见红绿玛瑙二大蟹，可谓绝奇。有白玉玛瑙辟邪，长三四寸者，皆镇纸佳品。

　　压尺

　　有玉作尺，余见长二尺，厚六分，阔一寸五分者。人云“尺璧为宝”，然玉有径二三尺者一时可见，有二尺长玉如意，三尺六寸长玉剑，皆奇货也。有玉碾双螭尺，有以紫檀乌木为之，上用古做蹲螭玉带、抱月玉走兽为钮者。又见倭人鏒金银压尺，古所未有。尺状如常，上以金鏒双桃银叶为钮，面以金银鏒花，皆绦环细嵌，工致动色。更有一窍透开，内藏抽斗，中有刀锥、镊刀、指锉、刮齿、消息挖耳剪子，收则一条，挣开成剪。此制何起？岂人心思可到。谓之八面埋伏，尽于斗中收藏，非倭其孰能之？余以此式令潘铜仿造，亦妙，潘能得其真传故耳。论尺无过此者。有金银石嵌秘阁、界尺、图匣、文具等物，终是不雅。有竹嵌尺傍四转，内以黄杨、乌木、紫檀、象牙，挽嵌如意，形制虽工，久则必败。

　　图书匣

　　有宋剔红三撞者，二撞者，有罩盖者。新剔红黑二种，亦有二撞者，但方匣居多。有填漆者，有紫檀雕镂镶嵌玉石者，有古人玉带板，灯板镶匣面者。有倭匣，四子、六子、九子，每子匣内，藏以汉人玉章一方，或藏银章，替下藏以宝石琥珀、官窑青东磁、旧人图书，为传玩佳品。若常用，以豆瓣楠为佳。新安制有堆漆描花（虫甸）嵌图匣，精者可爱，近日市者恶甚。又如黑漆描花方匣，何文如之？亦堪日用。

　　秘阁

　　秘阁有以长样古玉（王彘）为之者甚多，而雕花紫檀者，亦常有之。近有以玉为秘阁，上碾螭文、卧蚕、梅花等样，长六七寸者，有以竹雕花巧人物为之者，亦佳。而倭人墨漆秘阁，如圭圆首方下，阔二寸余，肚稍虚起，恐惹字墨，长七寸，上描金泥花样，其质轻如纸，此为秘阁上品。

　　贝光

　　多以贝螺为之，形状亦雅，但手把稍大，不便用使。余得一古玉物，中如大钱，圆泡高起半寸许，旁有三耳可贯，不知何物，余用为贝光，雅甚。又见红玛瑙制为一桃，稍扁，下光砑纸，上有桃叶枝梗，此亦为砑而设。水晶玉石，当仿为之。

　　裁刀

　　姚刀之外，无可入格。余有古刀笔一把，青绿裹身，上尖下环，长仅盈尺。古人用以杀青为书，今入文具，似极雅称。近有崇明裁刀，亦佳。

　　书灯

　　用古铜驼灯、羊灯、龟灯，诸葛军中行灯、凤龟灯，有圆灯盘。定窑有三台灯檠，宣窑有两台灯檠，俱堪书室取用。又见青绿铜荷一片，檠驾花朵坐上，想取古人金荷之意，用亦不俗。古有烛奴，即今铸波斯作烛台者是也，似不堪供。

　　笔觇

　　有以玉碾片叶为之者。古有水晶浅碟，亦可为此。惟定窑最多扁坦小碟，宜作此用，更有奇者。

　　墨匣

　　以紫檀乌木豆瓣楠为匣，多用古人玉带花板镶之。亦有旧做长玉螭虎人物嵌者为最，有雕红黑漆匣亦佳。

　　腊斗

　　古人用以炙蜡缄启，铜制，颇有佳者，皆宋元物也。今虽用糊，当收以备数。

　　笔船

　　有紫檀乌木细镶竹蔑者，精甚。有以牙玉为之者，亦佳。此与直方并用，不可缺者。

　　琴剑

　　琴为书室中雅乐，不可一日不对清音居士谈古。若无古琴，新琴亦须壁悬一床。无论能操或不善操，亦当有琴。渊明云：“但得琴中趣，何劳弦上音。”吾辈业琴，不在记博，惟知琴趣，贵得其真。若亚圣操《怀古吟》，志怀贤也；《古交行》、《雪窗夜话》，思尚友也。《漪兰阳春》，鼓之宣畅布和；《风入松》、《御风行》，操致凉飔解愠。《潇湘水云》、《雁过衡阳》，起我兴薄秋穹；《梅花三弄》、《白云操》，逸我神游玄圃。《樵歌》、《渔歌》，鸣山水之闲心；《谷口引》、《扣角歌》，抱烟霞之雅趣。词赋若《归去来》、《赤壁赋》亦可以咏怀寄兴。清夜月明，操弄一二，养性修身之道，不外是矣。岂以丝桐为悦耳计哉？自古各物之制，莫不有法传流，独铸剑之术，不载典籍，故今无剑客，而世少名剑。以剑术无传，且刀便于剑，所以人知佩刀而不知佩剑也。吾辈设此，总不能用以御暴敌强，亦可壮怀志勇。不得古剑，即今之宾剑，如云南制者，悬之高斋，俾丰城隐气，化作紫电白虹，上烛三台斗垣，令荧荧夜光，烁彼欃枪彗孛，不敢横焰逞色，岂果迂哉？

　　香几

