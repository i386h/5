<!-- { "loadSidebar": true } -->
　　高子曰：琴惟仲尼、列子二式为古制，余皆后世式样。凡观古琴，先观漆水。漆光退尽，俨若乌玉，按之坚莹如水，上发断纹，肖梅花纹者为最，牛毛纹者次之，蛇腹纹者为下品也，且易伪为。伪法：以火逼热，以雪罨上，随暴成裂，俨若蛇腹，寸许相去一条。或以鸡子清入灰作琴，用甑蒸之，悬于风日燥处，亦能断纹，少细。又伪作牛毛断者，以数针划丝，复以发磨。然伪者以手摩之，裂纹有痕。真者有纹可见，而拂之则无。次观合缝无隙，不散，断纹过肩，此漆灰琴也。若上下有纹，两旁光漆者，此开而复合，重漆补者，此料灰琴也，似非全完。次观琴材，以桐面梓底者为上，纯桐者次之，桐面杉底者又次之。琴取桐为阳木，梓为阴木，木用阴阳，取其相配，以召和也。然古人纯用桐木之意，亦取桐之阳面为面，阴面为底，以分阴阳。恐梓性纽裂，不用为底，故以桐木向日者，沉之水中，其阳面向上，背阴者向下，阳浮阴沉，反复不易，取上为阳为面，用下为阴为底，是亦法阴阳也。故琴有阳材者，旦浊而暮清，晴浊而雨清。阴材者，旦清而暮浊，晴清而雨浊也。次取九德：一曰奇，轻松脆滑是也。轻谓材轻；松谓声透；脆谓声之清美，老桐木也；滑谓声之泽润，近水材也。二曰古，淳淡中有金石韵也。三曰透，年虽久远，胶漆不败，清亮而不咽塞。四曰静，谓无（孜去子改先）飒以乱正声。五曰润，谓发声不燥，韵长不绝。六曰圆，谓声韵浑然而不破散。七曰清，谓声如风中铎也。八曰匀，谓七弦无三实四虚之病。九曰芳，谓愈弹愈发，久无乏声。此九德也。外此又须左不按浮，右不抗指，音清不空，音实不洪，而无扑（孜去子改先），身无垂翘，伏手可弹，落指音发，此美琴也。虽售高资，亦不可舍。近有铜琴、石琴，以紫檀乌木为琴者，皆失琴旨，虽美何取？《毛诗》云：“椅桐梓漆，爱伐琴瑟。”其意何居？又如百衲琴者，亦近制也。偶得美材，短不堪用，因而裁成片段，胶漆缀长，非好奇也。今仿制者，以龟纹锦片，错以玳瑁、象牙、香料、杂木，嵌骨为纹，铺满琴体，名曰宝琴。与广中滇南（虫甸）嵌琵琶何异？更可笑也。求古不得，如我明高腾、朱致远、惠桐冈、祝公望，诸家造琴中，有精美可操，纤毫无病者。奈何百十之中，始得一二？若祝海鹤之琴，取材斫法，用漆审音，无一不善，更是漆色黑莹，远不可及。其取蕉叶为琴之式，制自祝始。余得其一，宝惜不置，终日操弄，声之清亮，伏手得音，莫可逾美，何异古琴。且价今重矣，真者近亦难得。

　　琴谱取正

　　琴师之善者，传琴传谱。而书谱之法，在琴师亦有讹者。一画之失，指法即左，以讹传讹，久不可正，琴调遂失真矣。故琴非谱不传，谱非真，反失其传也。近世以宁藩《神奇秘谱》为最。然须得初刻大本，臞仙命工校订，点画不讹，是为善谱，可宝。若翻刻本，不足观矣。又如《风宣琴谱》亦可。外此，何止数十家刻谱，无不讹者。余自燕中得故家琴谱，抄录精细，调法俱善，欲刻未得。若欲求谱勾剔字法全备，并手势形象飞动，在臞仙所刻《太古遗音》一书，最为精到。奈坑中仅存翻本，使人恨不多见。臞仙留心音律，无不穷奇索隐，若词曲之《太和正音谱》，按律正腔，知音孰能过之？宜乎琴谱之精，莫之与并也。

　　琴窗杂记〔计十五条〕

　　弹琴取古郭公砖，上有象眼花纹，方胜花纹，出自河南郑州者佳。用镶琴台，长过琴一尺，高二尺八寸，阔容三琴，以坚漆涂之。弹琴于上，其声泠泠可爱。或以玛瑙石、南阳石、永石镶者亦佳。

　　古琴无声者，以布囊炒热砂罨之，冷即又换。或以甑蒸之，令汗出透，悬当风处吹干，其声如旧。琴无新旧，宜置卧床内，以近人气为佳。

　　琴弦久而不鸣者，定，以桑叶捋之，鸣亮如初。

　　蓄琴不论寒暑，不可挂风露并日色中。可于屋内不近墙壁暖处悬之，则声不涩滞，琴无变病。

　　唐有雷张越三家，制琴擅名，其龙池凤沼，有舷，余处悉洼，令关声不散。宋有琴局，制有定式，谓之官琴，余悉野斫。后以京中樊氏、路氏琴为第一。

　　余在都中见一琴台，以锡为池于台中，置水蓄鱼，上以水晶板为面，其鱼戏水藻，俨若出斫，诚为世所希有，其价亦高。余一见后，不知何去，令人念之耿耿。天下奇货，信不易得。

　　挂琴不可近墙并泥壁之处，恐惹湿润，则琴不发声。惟宜近纸格板壁，当风透气处挂之。加以囊盛，以远尘垢。入匣则不用囊。

　　梅月，须先将琴入匣中锁闭，以纸糊口，不令湿霉着琴。琴匣之制，亦贵窄小，止可容琴，不使有空摇动为佳。

　　抱琴，当语僮仆，勿令横抱，恐触物伤损，护轸焦尾直抱，头上尾下无失。

　　露下弹琴，不可久坐，不惟润弦，抑且伤人。且阳材鼓之有声，阴材则无声矣。

　　弹琴须先盥手，手洁则弦不受污。夏月惟宜早晚，午则不可，非惟汗溽，恐太燥脆弦。

　　焚香鼓琴，惟宜香清烟细，如水沉生香之类，则清馥韵雅，若他合和艳香，不入琴供。

　　对月鼓琴，须在二更人静，万簌无声始佳。对花，宜共岩桂、江梅、茉莉、薝卜、建兰、夜合、玉兰等花，香清色素者为雅。临水弹琴，须对轩窗池沼，荷香扑人，或竹边林下，清漪芳沚，俾微风洒然，游鱼出声，自多尘外风致。

　　琴用金徽玉轸，不为之华。然玉轸有花则易转，素不受污。若用紫檀犀角者，可避损失。然金徽每为琴灾，不若莹白螺（虫甸）者，灯前月下，取音了然，观亦不俗。若横之膝上，对月则光彩射目，似更宜人。膝上鼓琴，惟纯熟小操则可，否亦不能。

　　养鹤要略

　　高子曰：鹤，仙禽也。于物为多寿，感于阳，故鸣于子。雄则声闻数里，雌则声下而不扬。华亭下沙之鹤，盖自海东飞集于下沙，非华产也。相鹤但取标格奇古，唳声清亮，颈欲细而长，足欲瘦而节，身欲人立，背欲直削。声横则类鹳鹜，劲肥则类鹅雁矣。观其隆鼻短口则少眠，高脚疏节则多力，顶若朱红则善鸣，眼露赤色则视远，回翎亚膺则体轻，龟背鳖腹则善产，凤翼雀尾则善飞，轻前重后则善舞，洪脾纤趾则善步。蓄之者可以共清高，助清兴。当居以茅庵，邻以池沼，饲以鱼谷鳅鳝，勿以熟食饱其肠胃，使乏精采而尘倦仙骨。欲教以舞，俟其饥馁，置食于空野，使童子拊掌欢颠，摇手起足以诱之，彼则奋翼而唳，逸足而舞矣。习之既熟，一闻拊掌，即便起舞，谓之食化。空林别墅，何可一日无此忘机清友？闻鹤粪可以化石成灰。鹤有长水石自随，故能蓄鱼于沟渎不涸。且能千年，一变苍色，再变黄玄，百年之后，则脱硬羽而生柔毛，色白鲜洁，真异类也。而青松白石之下，更宜此君。

　　燕闲清赏笺　　下卷

　　瓶花三说

　　瓶花之宜

　　高子曰：瓶花之具有二用，如堂中插花，乃以铜之汉壶，大古尊罍，或官哥大瓶如弓耳壶，直口敞瓶，或龙泉蓍草大方瓶，高架两旁，或置几上，与堂相直。折花须择大枝，或上茸下瘦，或左高右低，右高左低，或两蟠台接，偃亚偏曲，或挺露一干中出，上簇下蕃，铺盖瓶口，令俯仰高下，疏密斜正，各具意态，得画家写生折枝之妙，方有天趣。若直枝蓬头花朵，不入清供。花取或一种两种，蔷薇时即多种亦不为俗。冬时插梅必须龙泉大瓶，象窑敞瓶，厚铜汉壶，高三四尺以上，投以硫黄五六钱，砍大枝梅花插供，方快人意。近有饶窑白磁花尊，高三二尺者，有细花大瓶，俱可供堂上插花之具，制亦不恶。若书斋插花，瓶宜短小，以官哥胆瓶、纸槌瓶、鹅颈瓶、花觚、高低二种八卦方瓶、茄袋瓶、各制小瓶、定窑花尊、花囊、四耳小定壶、细口扁肚壶、青东磁小蓍草瓶、方汉壶、圆瓶、古龙泉蒲槌瓶、各窑壁瓶。次则古铜花觚、铜觯、小尊罍、方壶、素温壶、匾壶，俱可插花。又如饶窑宣德年烧制花觚、花尊、蜜食罐、成窑娇青蒜蒲小瓶、胆瓶、细花一枝瓶、方汉壶式者，亦可文房充玩。但小瓶插花，折宜瘦巧，不宜繁杂，宜一种，多则二种，须分高下合插，俨若一枝天生二色方美。或先簇象生，即以麻丝根下缚定插之。若彼此各向，则不佳矣。大率插花须要花与瓶称，花高于瓶四五寸则可。假若瓶高二尺，肚大下实者，花出瓶口二尺六七寸，须折斜冗花枝，铺散左右，覆瓶两旁之半则雅。若瓶高瘦，却宜一高一低双枝，或屈曲斜袅，较瓶身少短数寸似佳。最忌花瘦于瓶，又忌繁杂。如缚成把，殊无雅趣。若小瓶插花，令花出瓶，须较瓶身短少二寸，如八寸长瓶，花只六七寸方妙。若瓶矮者，花高于瓶二三寸亦可，插花有态，可供清赏。故插花挂画二事，是诚好事者本身执役，岂可托之僮仆为哉？客曰：“汝论僻矣，人无古瓶，必如所论，则花不可插耶？”不然，余所论者，收藏鉴家积集既广，须用合宜，使器得雅称云耳。若以无所有者，则手执一枝，或采满把，即插之水钵壁缝，谓非爱花人欤？何俟论瓶美恶？又何分于堂室二用乎哉？吾惧客嘲熟矣，具此以解。

　　瓶花之忌

　　瓶忌有环，忌放成对，忌用小口瓮肚瘦足药坛，忌用葫芦瓶。凡瓶忌雕花妆彩花架，忌置当空几上，致有颠覆之患。故官哥古瓶，下有二方眼者，为穿皮条缚于几足，不令失损。忌香烟灯煤熏触，忌猫鼠伤残，忌油手拈弄，忌藏密室，夜则须见天日。忌用井水贮瓶，味咸，花多不茂，用河水并天落水始佳。忌以插花之水入口，凡插花水有毒，惟梅花、秋海棠二种毒甚，须防严密。

　　瓶花之法

　　牡丹花　贮滚汤于小口瓶中，插花一二枝，紧紧塞口，则花叶俱荣，三四日可玩。芍药同法。一云：以蜜作水，插牡丹不悴，蜜亦不坏。

　　戎葵　凤仙花　芙蓉花 【凡柔枝花。】 　以上皆滚汤贮瓶，插下塞口，则不憔悴，可观数日。

　　栀子花　将折枝根捶碎，擦盐，入水插之，则花不黄。其结成栀子，初冬折枝插瓶，其子赤色，俨若花蕊，可观。

　　荷花　采将乱发缠缚折处，仍以泥封其窍，先入瓶中至底，后灌以水，不令入窍。窍中进水则易败。

　　海棠花　以薄荷包枝根水养，多有数日不谢。

　　竹枝 【瓶底加泥一撮。】 　松枝，灵芝同吉祥草，俱可插瓶。

