<!-- { "loadSidebar": true } -->
　　红白之外，有四面莲，千瓣四花。两花者，名并蒂，总在一蕊发出。有台莲，开花谢后，莲房中复吐花英，亦奇种也。有黄莲。又云以莲子磨去顶上些少，浸靛缸中，明年清明取起种之，花开青色。有此法而未试。

　　佛桑花 【四种】

　　有大红，有粉红，有黄，有白，四色，自四月开至十月方止。花之可爱，妙莫与比。但无法可令过冬，是大恨也。

　　罂粟花 【三种】

　　罂粟，千瓣五色。虞美人，瓣短而娇。满园春，夹瓣飞动。俱以子种，在八月中秋日下土，宜大肥，则明年夏月花茂，否不及矣。亦宜盖以毛灰，免令虫食其子。

　　夹竹桃花

　　花如桃，叶如竹，故名。然恶湿而畏寒，十月初，宜置向阳处放之，喜肥，不可缺壅。

　　玉簪花 【二种】

　　春初移种肥土中则茂。其花瓣拖面入少糖霜，煎食，香清味淡，可入清供。紫者花小，叶上黄绿间道，喜水，分种盆石栽之，可玩。

　　盆种荷花

　　老莲子装入鸡卵壳内，将纸糊好，开孔，与母鸡混众子中同伏，候雏出，取开收起莲子。先以天门冬为末，和羊毛角屑，拌泥安盆底，种莲子在内，勿令水干，则生叶，开花如钱大，可爱。

　　指甲花

　　生杭之诸山中，花小如蜜色而香甚。用山土移上盆中，亦可供玩。

　　栀子花 【三种】

　　有三种：有大花者，结山栀，甚贱。有千叶者，有福建矮树栀子，可爱，高不盈尺。梅雨时，随时剪扦肥土，俱活。

　　火石榴花 【三种】

　　上盆小株，花多色红，有粉红、白色三种，甚可人目。然无他，法以其嫩头长出即摘去，烈日当午，以水浇之则花茂肯发。是即大株分本。外有细叶一种亦佳。

　　慈菰花

　　水中种之，每窠花挺一枝，上开数十朵，色香俱无，惟根至秋冬取食，甚佳。

　　鼓子花

　　花开如拳，不放，顶幔如缸鼓式，色微蓝可观，又可入药。

　　孩儿菊花

　　花小而紫，不甚美观。但其嫩头柔软，置之发中衣带，香可辟汗作气，夏月一种佳草。有二种，梗紫者，香甚。

　　紫花儿

　　遍地丛生，花紫可爱，柔枝嫩叶，摘可作蔬。春时子种。

　　夜合花 【二种】

　　红纹香淡者，名百合；蜜色而香浓，日开夜合者，名夜合，分二种。根可食，一年一起，取其最大者供食，小者用肥土排之，则春发如故。

　　番山丹花

　　有二种：一名番山丹，花大如碗，瓣俱卷转，高可四五尺。一种花如朱砂，本止盈尺，茂者一干两三花朵，更可观也。亦须每年八九月分种方盛。

　　石竹花 【二种】

　　石竹二种：单瓣者名石竹，千瓣者名洛阳花。二种俱有雅趣，亦须每年起根分种则茂。

　　红豆花

　　花开一穗十蕊，累累下垂，色妍桃杏。其叶瘦如芦，亦可观也。

　　戎葵 【即蜀葵。】

　　出自西蜀，其种类似不可晓。地肥善灌，花有五六十种奇态，而色有红、紫、白、墨紫、深浅桃红、茄紫，杂色相间。花形有千瓣，有五心，有重台，有剪绒，有细瓣，有锯口，有圆瓣，有五瓣，有重瓣种种，莫可名状。但收子以多为贵，八九月间锄地下之，至春初，删其细小茸杂者另种，余留本地，不可缺肥，五月繁华，莫过于此。

　　红麦

　　麦种，花妙如剪，子大于麦数倍，色红可爱。

　　钱葵 【即锦茄花。】

　　花叶如葵，稍矮而丛生，花大如钱，止有粉间深红一色，开亦耐久。

　　萱花 【三种　俗名鹅脚花。】

　　有三种：单瓣者可食，千瓣者食之杀人。惟色如蜜者，香清叶嫩，可充高斋清供，又可作蔬食之，不可不多种也。且春可食苗，夏可食花，比他花更多二事。

　　山丹花 【三种】

　　花如朱红，外有黄色、有白色花者二种称奇。亦在春时分种。

　　双鸾菊

　　草本，挺生，花开多甚，每朵头若尼姑帽。然折去此帽，内露双鸾并首，形似无二，外分二翼一尾，天巧之妙，何肖生物至此？根可入药，名曰乌头。春分根种。

　　芙蓉花 【四种】

　　有数种，惟大红千瓣、白千瓣、半白半桃千瓣、醉芙蓉，朝白午桃红，晚改大红者，佳甚。不必分根，在十一月中，将嫩条剪下，砍作一尺一条，向阳地上掘坑埋之，仍以土掩，至正月后，起条，遍插水边林下，无不活者。当年即花。

　　蓼花

　　花开蓓虆而细，长二寸，枝枝下垂，色粉红可观，惟水边更多，故俗名水红花也。花叶用以煎汁，洗脚风痒良。

　　金凤花 【六种】

　　金凤花，有重瓣、单瓣，红、白、粉红、紫色、浅紫如蓝，有白瓣上生红点凝血，俗名洒金，六色。花开，一落即去其蒂，则花茂，与月季同法。其子可收入药，作种。

　　十样锦 【四种】

　　十样锦，枝头乱叶有红、紫、黄、绿四色，故名，其雁来红，以雁来而色娇红。老少年，至秋深脚叶深紫而顶红。少年老，顶黄而叶绿。收子撒于耨熟肥土中，加毛灰盖之，恐防蚁食，二月中即生。

　　鸡冠花 【四种】

　　鸡冠有扫帚鸡冠，有扇面鸡冠，有紫白同蒂，名二色鸡冠。扇面者，以矮为佳；帚样者，以高为趣。然下子时，撒高则高，撒低则低也。若三色鸡冠，一朵同蒂，色分紫、白、粉红，亦奇种也。俱收子种。

　　金银莲花 【二种】

　　湖中甚多，园林盆泥蓄水种之，但取二色重台者可爱。

　　缠枝牡丹花

　　柔枝倚附而生，花有牡丹态度，甚小。缠缚小屏，花开烂然，亦有雅趣。

　　木樨花 【四种】

　　有四种，金黄花、白花、黄花，结子；四季花，惟金桂为最。叶边如锯齿而纹粗者，其花香甚。灌以猪粪则茂，蚕沙壅之亦可。

　　槿花 【二种】

　　篱槿，花之最恶者也。其种外有千瓣白槿，大如劝杯。有大红、粉红千瓣，远望可观，即南海朱槿那提槿也。且插种甚易。

　　水木樨花

　　花色如蜜，香与木樨同味，但草本耳。亦在二月分种。 【一名指田，同叶捣加矾泥染指，红于凤仙叶。】

　　秋葵花

　　色蜜心紫，秋花，朝暮倾阳，此葵是也。秋尽，收子移种。子可食。

　　白菱花

　　木本，花如千瓣菱花，叶同栀子，一枝一花，叶托花朵，七八月开。色白如玉，可爱，亦接种也。

　　茗花

　　即食茶之花。色月白而黄心，清香隐然。瓶之高斋，可为清供佳品。且蕊在枝条，无不开遍。

　　茶梅花

　　开十一月中，正诸花凋谢之候，花如鹅眼钱，而色粉红，心黄，并且耐久，望之雅素。无此，则子月虚度矣。

　　梅花 【七种】

　　寻常红白之外，有五种。如绿萼，蒂纯绿而花香，亦不多得。有照水梅，花开朵朵向下。有千瓣白梅，名玉蝶梅。有单瓣红梅，有练树接成墨梅。皆奇品也，种种可观。

　　腊梅花 【三种】

　　今之狗英腊梅，亦香。但腊梅惟圆瓣如白梅者佳，若瓶一枝，香可盈室。余见洪忠宣公山庭有之，后竟灭殁。今之圆瓣腊梅，皆如荷花瓣者，瓣有微尖，仅免狗英则可。客云：“楚中荆襄产者最佳。”想忠宣宅中，亦得自彼处，故今不复见也。”

　　山茶花 【六种　别名甚多，以可观玩，世所广者录之。】

　　如磬口，外有粉红者，十月开，二月方已。有鹤顶茶，如碗大，红如羊血，中心塞满如鹤顶，来自云南，名曰滇茶。有黄红白粉四色为心，而大红为盘，名曰玛瑙山茶，花极可爱，产自浙之温郡。有白宝珠，九月发花，其香清可嗅。

　　番椒

　　丛生白花，子俨秃笔头，味辣色红，甚可观。子种。

　　水仙花 【二种】

　　有二种：单瓣者，名水仙。千瓣者，名玉玲珑。又以单瓣者名金盏银台。因花性好水，故名水仙。单者，叶短而香，可爱，用以盆种上几。其法云：五月不在土，六月不在房，栽向东篱下，花开朵朵香。五月取起，以人溺浸一月，六月近灶处置之，七月种，则有花。甚不然也，余曾为之无验。且杭之近江水处，菜户成林种者，无枝不花，未尝用此法也。惟土近卤咸则花茂。

　　瑞香花 【四种】

　　有紫花，名紫丁香。有粉红者，名瑞香。有白瑞香。有绿叶黄边者，名金边瑞香。惟紫花叶厚者香甚。他如桂林有象蹄花， 【似卮，叶小。】 枸那花， 【夏开淡红。】 白鹤花， 【花如鹤立。】 上元花， 【上元时开。】 似茶花， 【清香素色。】 俱名花，惜不可得。

　　结子可观盆种树木 【二十二种】

　　百花之外，更有结子花草，青红蓓虆，可移盆中蟠簇，虽严冬不凋者，有二十二种，俱堪斋头清玩，并录附之。外此，他省所产更多，未见者不录。

　　虎茨

　　产杭之萧山，白花红子，而子性甚坚，虽严冬厚雪，不能败也。畏日色，百年者只高二三尺，不甚易活。

　　枸杞子

　　诸山中有之，老本曲可爱，结子红甚，点点若缀，雪中可观。

　　地珊瑚

　　产凤阳诸郡中，藤本，其子红亮，克肖珊瑚，状若笔尖下悬，不畏霜雪。初青后红，收子可种。又名海风藤子，未详。

　　茅藤果

　　藤本，亦可移植盆中，结缚成盖。其子红甚，柔挂累累，甚可人目。

　　雪下红

　　一种，藤本，生子类珠，大若芡实，色红如日，粲粲下垂，积雪盈颗，似更有致，故名。

　　野葡萄

　　生诸山中，子细如小豆，色紫，蓓虆而生，状若葡萄，蟠之高树，悬挂可观。

　　山栀子

　　大叶栀子花，至秋结子，俨状蔷薇花，蕊经霜由黄而红，盆种插瓶，可助十一月中无花之趣。

　　金灯笼

　　草本，结子俨若灯笼，薄衣为罩，内包红子，大若龙眼。去衣看子俱可。

　　无花果

　　木本，不花生果，状若林檎，色青可久。收果阴干烧灰，治痢甚良。

　　羊婆奶

　　木本，细叶，其子状乳头，累累而生，入口酸甜可食，色带青紫。

　　阑天竹

　　生诸山中，叶俨似竹，生子枝头，成穗，红如丹砂，经久不脱，且耐霜雪。植之庭中，可避火灾，甚验。

　　金豆橘

　　橘种，生子状蚕豆，秋深颗颗若金，树小子多，清玩妙品，可入糖蜜供食。

　　牛奶橘

　　生子俨同牛奶，秋时结实，看至明年三月，子尚垂金不落。收入蜜食，生可食皮。

　　金弹橘

　　橘种，子生若弹丸而色红。冬残，收以充供。

　　天茄儿

　　草本，状若茄子差小，色青，长寸许。熟时采，以盐汤焯过，可供茶品，甚佳。
