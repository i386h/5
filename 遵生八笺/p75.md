<!-- { "loadSidebar": true } -->
　　春二三月，无霜雪，安放花盆在露天，四面皆得浇水，日晒不妨。逢十分大雨，恐坠其叶，则以小绳束起。如连三四日，须移避暑通风处。四月至八月，须用疏密得所蔑篮遮护，容见日气，最要通风。

　　梅天忽逢大雨，须移花盆向背日处。若逢大雨过，又逢日晒，盆内热水则荡害叶，亦损根。花开时，若枝上花蕊多，候开次有未开一两蕊头，便可剪去。若留开尽，则夺了来年花信。

　　九月，看花干处，用水浇灌，则不可湿，而又怕湿，或用肥水培灌一两番不妨。冬十月、十一月、十二月及正月，不浇不妨。最怕霜雪，须用密篮遮护，安顿朝阳有日照处，南窗檐下极美。花盆毕竟两三日一番旋转，取其日晒均匀，则开时四面皆有花。若晒一面，则一处有之。

　　浇水法

　　用河水，或池塘水，或积留雨水最佳。其次，用溪涧水，切不可用井水。大抵井水性阴，恐致冻损。浇时须于四畔匀灌，不可从上浇下，恐坏其叶也。四月若有梅雨，不必浇，若无雨，浇。五月至，须是早起五更，日未出时浇一番，至晚黄昏浇一番。又须看花干湿，则不必浇十分湿，恐烂根。

　　种花肥泥法

　　栽兰用泥。不管四时，收蕨菜草待枯，于空地铺放，以山泥薄覆草上，复再铺草于泥上，又将泥覆，如此相间三四层，则发火煨之。却用粪入前土，稍干，又以粪浇入。如此又数次，安放闲处，听栽时用。或用拾旧草鞋，积浸水粪中，日久拌黄泥烧过，又用大粪浇，放空地，尽令雨打日照，两三月过，收起听栽，亦佳。

　　去除虮虱法

　　肥水浇花，必有虮虱在叶底，恐坏叶则损花。如生此虫，即研大蒜和水，以白笔蘸拂洗叶上干凈，其虫自无。

　　杂法

　　盆下有窍，不可着泥地安顿，恐蚯蚓从孔中潜入，损侵花根。蚁穴亦忌，犹须防之。

　　盆须架起，庶令风从底入，以得透气为佳，又免蚯蚓蚁虫之患。

　　兰之壮者，有二三十萼，弱者只有五六萼，或种时无肥泥故也。必须及时换泥，如法栽过，以获茂盛耳。

　　欲分，直须交过九月节气始可。如迟至十月中，又非其节也。分时须度其根之易分，不可不察。其交互甚者，浑擗折之，非惟分种不盛，抑亦断送其天年也。

　　寻常盆面并实，则用竹片挑剔泥松，又不可拨损了根。

　　叶紫红，恐因受霜打以致耳，急须移向南檐背霜雪处安顿，则仍复自青。

　　叶黄，惟用苦茶浇之。最忌春雪，一点着叶，则一叶毙矣。可将鸡鹅燖汤，用缸盛贮，待其作臭，去毛浇之。或以皮屑浸水，或以洗鱼腥水浇之，绝妙。

　　培兰四戒

　　春不出， 【宜避春之风雪。】 夏不日， 【避炎日之销烁。】 秋不干， 【宜常浇也。】 冬不湿。 【宜藏之地中，不当见水成冰。】

　　雅尚斋重订逐月护兰诗诀

　　正月相宜置坎方，好将枝叶趁阳光。更须避冷藏檐内，勿使春风雪打伤。

　　二月须令竹作栏，风摧叶变鹧鸪班。庭前移进还移出，避雪迎阳护更难。

　　三月新条出旧丛，此时却更怕西风。提防地湿多生虱，根下休教壅着浓。

　　四月盆泥日晒焦，微微着水灌根苗。先须皮浸河池水，煎过浓茶亦可浇。

　　五月新抽叶更青，树阴竹底架高檠。须防蚁穴根窠下，老叶凋残尽莫惊。

　　六月骄阳暑正炎，青青新叶怕烦煎。却宜树底并遮箔，清晓须教水接连。

　　七月虽然暑渐消，更须三日一番浇。却防蚯蚓伤根本，肥水还令和溺调。

　　八月西风天气凉，任他风雨又何妨。便浇粪水能肥叶，鸡粪壅根花更香。

　　九月将残防早霜，阶前南向好安藏。若生白蚁兼黄蚁，叶洒鸡油庶不伤。

　　十月阳生暖气回，明年花蕊已胚胎。玉茎不露须培土，盆满秋深急换栽。

　　子月庭中宜向阳，更宜笼罩土埋缸。若还在外根须湿，干燥须知叶要黄。

　　腊月风高冰雪寒，却宜高卧竹为龛。直教二月阳和日，梦醒教君始出关。

　　竹谱

　　《竹谱》曰：“竹之品类六十有一，述其常品记之。”《志林》云：“竹有雌雄，雌者多笋。”故种竹半择雌者。物不逃于阴阳，可不信欤？凡欲识雌雄，当自根上第一枝观之，双枝是雌，即出笋，若独枝者是雄。冬至前后各半月，不可种植。盖天地闭塞而成冬，种之必死。若遇火日及西南风，则不可，花木亦然。凡种竹处，当积土令稍高于旁地二三尺，则雨潦不侵损，钱塘人谓之竹脚。竹有醉日，即五月十三日也，《齐民要术》谓之竹醉日，《岳州风土记》谓之龙生日。种竹以五月十三日为上，是日遇雨尤佳。一云用辰日，山谷所谓“根须辰日斸，笋看上番成。”又一云宜用腊月，杜少陵诗：“东林竹影薄，腊月更宜栽。”予观谚云：“栽竹无时，雨过便移，多留宿土，须记南枝。”则三说皆拘也。又法：三两竿作一本移种，其根自相扶持，尤易活也。凡竹与菊，根皆长向上，添泥覆之为佳。竹留三去四，盖三年留，四年者伐去。竹以五月前血忌日，三伏内及腊月斫者，不蛀。竹之滋泽，春发于枝叶，夏藏于干，冬归于根。如冬伐竹，经日一裂，自首至尾不得全完。夏伐之最佳，但鞭皆烂，然要好竹，非盛夏伐之不可。七八月尚可。自此滋泽归根，而不中用矣。《说文》：“竹节曰约。”古云：“渭川千亩竹，其人与千户侯等。”《史记》：“竹得风，其体夭屈，谓之竹笑。”竹笋，陆佃云：“字从旬从日，包之日为笋，解之日为竹。”又曰：“字从竹从旬，旬内为笋，旬外为竹也。”其上番下番，言竹有上番下番，即今言大番小番也。番，去声，谓大年生笋多，小年生笋少也。杜诗：“会须上番看成竹。”蔡梦弼注不知此义，乃云上番音上筤，蜀名竹丛曰林筤，误之甚矣。既不识竹，又不识诗，真瞎子也，何以注为？非万玉主人，不知此妙。

　　竹复死曰（上竹下纣）。观《山海经》曰：“竹生花，其年便枯。”竹六十年易根，易根必花，结实而枯死。实落复生，六年而成町。子作蕙，似小变。其治法：于初米时，择一竿稍大者，截去近根三尺许，通其节，以粪实之则止。又一种法：先将竹斫去本，止留二三寸，填土硫黄在管内，覆转，根反居上，用土覆之，当年生笋。又《种竹诀》曰：“深种浅种，稀种密种，谓之四法。深种者，土要培厚；浅者，以墩置地上种之，不必掘潭；稀者，每墩排开；密者，须择竹丛三五枝一墩者移来。”此亦巧妙语，乃善种法也。

　　蕲竹

　　蕲竹，黄州府蕲州出，以色莹者为箪，节疏者为笛，带须者为杖。唐韩愈诗：“蕲州笛竹天下知，郑君所宝尤瑰奇。携来当昼不得卧，一府争看黄琉璃。”

　　斑竹 【湘妃竹】

　　斑竹其佳，即吴地称湘妃竹者，其斑如泪痕。杭产者不如。亦有二种，出古辣者佳，出陶虚山中者次之。土人裁为箸，甚妙。余携数竿回，乃陶虚者，故不甚佳。

　　方竹

　　澄州产方竹，杭州亦有之，体如削成，劲挺可堪为杖，亦不让张骞筇竹杖也。其隔州亦出。大竹数丈。

　　孝竹

　　杭产孝竹，冬则笋生丛外，以卫母寒；夏则笋生丛内，以凉母热。其竹干可作钓竿，丛生可爱。

　　黄金间碧玉竹

　　杭产，竹身金黄，每节直嵌翠绿一条，不假人为，出自天巧也。

　　碧玉间黄金竹

　　杭产，竹身全绿，每节直嵌金黄一条，亦天成也。二竹绝妙。

　　雪竹

　　广西产者，斑大而色红如血，有晕。

　　钹竹

　　西蜀所产，下有尺许花纹可爱，即邛竹也。

　　棕竹

　　广之东西咸产之，叶如棕榈，畏寒，不宜于南。

　　桃竹 【俗名桃丝竹也。】

　　古姚有之，似棕竹而花纹粗质松，色淡于棕竹。

　　紫竹

　　杭产，色紫黑，可作笙箫笛管，诸用俱可，故雅尚者多蓄之。

　　异竹十一种

　　涕竹

　　南荒有涕竹，长数百丈，围三丈六七尺，厚八九寸，可以为船。其笋甚美，可疗疮疠。

　　棘竹

　　一名笆竹，节皆有棘数十，种为丛，南夷种以为城，坚不可攻。或自崩根出，大如酒瓮，纵横相承，状如缲车。食之，人发尽落。

　　（上竹下思）簩竹

　　（上竹下思）竹，皮薄而空，径不余二寸，皮上有粗，可为锉子，锉甲利胜于铁。若钝，以浆水浇之，如旧快利。

　　（上竹下含）（上竹下隋）竹

　　（上竹下含）大如脚指，腹中白幕拦隔，状如湿面，将成而筒皮未落，辄有细虫，啮处成赤迹，似绣画可爱。

　　慈竹

　　夏月经雨，滴汁下地，生蓐似鹿角，色白，食之下痢。

　　筋竹

　　南方以为茅刃，笋未成竹，堪为弩弦。

　　百叶竹

　　一枝百叶，有毒。

　　桃枝竹

　　东官有芜地，西接大海，有长州，多桃枝竹，缘岸而生。

　　瘿竹

　　东洛近溪，忽有竹生瘿，大如李。

　　罗浮竹

　　罗浮有巨竹万千竿，连至岩谷，围二丈有余，有三十九节，节二丈许。南人以竹为甑，类见之矣。

　　童子寺竹

　　唐李卫公言：“北都童子寺，有竹一窠，才长数尺。相传其寺纲，每日报竹平安。”

　　饮馔服食笺　上卷

　　高子曰：“饮食，活人之本也。是以一身之中，阴阳运用，五行相生，莫不由于饮食。故饮食进则谷气充，谷气充则血气盛，血气盛则筋力强。脾胃者，五脏之宗，四脏之气皆禀于脾，四时以胃气为本。由饮食以资气，生气以益精，生精以养气，气足以生神，神足以全身，相须以为用者也。人于日用养生，务尚淡薄，勿令生我者害我，俾五味得为五内贼，是得养生之道矣。余集首茶水，次粥糜、蔬菜，薄叙脯馔醇醴、面粉糕饼果实之类，惟取实用，无事异常。若彼烹炙生灵，椒馨珍味，自有大官之厨，为天人之供，非我山人所宜，悉屏不录。其它仙经服饵，利益世人，历有成验诸方，制而用之有法，神而明之在人，择其可饵，录之以为却病延年之助。惟人量己阴脏阳脏之殊，乃进或寒或热之药，务令气性和平，嗜欲简默，则服食之力，种种奏功。设若六欲方炽，五官失调，虽饵仙方，终落鬼籍，服之果何益哉？识者当自商榷。编成笺曰《饮馔服食》。

　　序古诸论

