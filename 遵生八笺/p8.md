<!-- { "loadSidebar": true } -->
　　《三根六如论》曰：“对眼根之尘，如见梦时物，如变幻化像；对耳根之尘，如闻空中风，如听禽兽语；对意根之尘，如汤释冰雪，如冶销金铁。”

　　“歆然之欲，憋然之忿，隐然之忧，皆逆道心，于身心有损；翛然自得，怡然自适，恬然自息，皆顺道心，于心为益。去彼取此，取之无斁。”

　　《心经》曰：“色即是空。”非无色之空，恐人执色为碍耳。“空即是色。”非有色之色，恐人执空为碍耳。色空双泯，心境一如无纤尘可拂，方是了然旷达。

　　“恣口腹者，神仙目之为啄腐吞腥；佞富贵者，高士比之为吮痈舐痔。”

　　《造化因心偈》曰：“赋象各由心，影响无欺诈。原无造化工，群生自造化。”

　　贯休曰：“举世遭心使，吾师独使心。万缘随日尽，一句不言深。”

　　“仕宦之间，暗触祸机；衽席之上，密涉畏途；轮环之中，枉入诸趣。故世间有怨府畏途，祸胎鬼趣，积习宴安于其中，不自觉悟者，可为贤乎？”

　　“见彼如意极快之事，不当羡慕。世事皆有倚伏，如意处常有大不如意之变。事难缕述，理可尽思，以此对治，自然甘处。”

　　“颜回如愚，王湛为痴，士有隐德，人何由知？权要之门，喧烦会合；道义之宅，阒寂荒凉。”

　　齐己诗云：“心清鉴底潇湘月，骨冷禅中太华秋。”陈陶诗云：“高僧示我真隐心，月在中峰葛洪井。”二诗读之，令人气格爽拔。

　　阴澹语索袭曰：“先生弃众人之所收，收众人之所弃。宅不弥亩，而志忽九州岛；形居尘俗，而栖心天外。”

　　《庄子》曰：“得者时也，失者顺也。安时而处顺，哀乐不能入也。”

　　孔旻曰：“怒气剧炎火，焚烧徒自伤。触来勿与竞，事过心清凉。”

　　《关尹子》曰：“无一心，五识并驰，心不可一；无虚心，五行皆具，心不可虚；无静心，万化密移，心不可静。借能一则二偶之，借能虚则实满之，偕能静则动摇之。惟圣人能敛万有于一息，故无有一物可役吾之明彻；散一息于万有，故无有一物可间吾之云为。”

　　又曰：“运者车也，所以运者，是牛非车；思者心也，所以思者，是意非心也。不知所以然而然，惟不知所以然而然，故其来无从，往无在，故能与天地本原不古不今。”

　　《谭子化书》曰：“爪发者我之形，何爪可割而无害，发可截而无痛，荣卫所不至也。则知我本无害，而筋骨为之害；我本无痛，而血肉为之痛。所以喜怒非我作，哀乐非我动。我为形所昧，形为我所爱。达此理者，可以出生死之外。”

　　又曰：“动而不知其动者，超乎动者也；静而不知其静者，超乎静者也。超乎动，阳不可得而推；出乎静，阴不可得而移。阴阳不能变，而况万物乎？故不为物所诱者，谓之至静。”

　　“形动而心静，神凝而迹移者，无为也；闲居而神扰，拱默而心驰者，有为也。无为则理，有为则乱。无为至易，非至明者，不可致也。”

　　“阳之精曰魂与神，阴之神曰尸与魄。神胜则为善，尸强则为恶。制恶兴善则理，忘善纵恶则乱。理久则尸灭而魄炼；乱久则神逝而魂消。尸灭魄炼，神与形合而为仙；神逝魂消，则尸与魄同而为鬼，自然之道也。夫目以娱艳为华，心以声名为贵，身好轻鲜之饰，口欲珍奇之味，耳快美好之音，鼻悦馨香之气。此六者，皆败德伤性，伐其灵根者也。有之则宜远，无之不可求，忘其所趣，任其自然。”

　　“心上一毫不留，若有心求乐，则有所著。功名富贵，固无可乐，道德性命，亦无可乐。《庄子》所谓至乐无乐，可以进道。”

　　“孔子五十而知天命。知天命，是至诚之道，则与数参而无待于推数矣。”

　　“人心本无思虑，只是将以往未来之事终日念想。故知事未尝累人心，人心自累于事，不肯放耳。”

　　《老子》曰：“持而盈之，不如其已；揣而锐之，不可长保。金玉满堂，莫之能守；富贵而骄，自遗其咎。功成名遂身退，天之道。”

　　又曰：“五色令人目盲，五音令人耳聋，五味令人口爽，驰骋田猎，令人心狂，难得之货，令人行妨。是以圣人为腹不为目，故去彼取此。”

　　“曲则全，枉则直，洼则盈，弊则新，少则得，多则惑。是以圣人抱一，为天下式。不自见，故明；不自是，故彰；不自伐，故有；不自矜，故长。惟不争，故天下莫与之争。所谓曲则全，岂虚言哉？诚全而归之。”

　　“善行无辙迹，善言无瑕谪。善计不容筹策，善行无关键而不可开。是圣人常善救人，故无弃人。常善救物，故无弃物。是谓袭明。”

　　又曰：“知人者智，自知者明，胜人者力，自胜者强。知足者富，强行者有志，不失其所者久，死而不亡者寿。”

　　“名与身孰亲？身与货孰多？得与亡孰病？甚爱必大费，多藏必厚亡。知足不辱，知止不殆，可以长久。”

　　《四十二章经》云：“断欲去爱，识自心源，内无所得，外无所求，心不系道，亦不结业，是亦为道。”

　　又曰：“佛教十恶，吾亦当戒。身恶三者：杀，盗，淫。口恶四者：两舌，恶口，妄言，绮语。意恶三者：嫉，妒，恚。此十事不顺圣道，名曰大业。”

　　有骂佛者，骂止，问：“子以礼从人，其人不纳，礼归子乎？今子骂我，我亦不纳，子自持祸归子身矣。犹响应声，影之追形，终无免离，慎勿为恶。”

　　“恶人害贤，犹如仰天吐唾，唾不至天，还堕自身。”

　　“佛经有二十难，在吾人，切身似有十四难，不可不勉。贫穷乐舍难；豪贵好善难；忍色忍欲难；被辱不嗔难；有势不临难；触事无心难；广学博究难；除人灭我难；心行平等难；不说是非难；睹境不动难；善解方便难；不轻贫贱难；见货不贪难。”

　　“行道守真者善，志与道合者大。”

　　“色欲之患，甚于牢狱，牢狱有解脱之时，色交无合魂之礼。情欲所爱，岂惮驰驱？虽有虎口之祸，心存甘伏，投泥自溺。故曰：凡夫透得此门，出尘罗汉。”

　　又曰：“人欲爱生，爱从忧生，忧从怖生。若离于爱，何忧何怖？”

　　《仙经》云：“觉与阳合，寐与阴并。觉多则魂强，寐久则魄壮。魂强者生之人，魄壮者死之徒也。若餐元和，彻滋味，使神清气爽，至于昼夜常醒，是得长寿。”

　　又曰：“性本至凝，物感而动，习动既久，胡能遽宁？既习动而播迁，可习静而恬宴。故善习者，寂而有裕；不善习者，烦而无功。是以将躁而制之以宁，将邪而闲之以正，将求而抑之以舍，将浊而澄之以清。于此习久，则物冥于外，神鉴于内，不思静而心自静矣。”

　　《大道歌》曰：“大道不远在身中，万物皆空性不空。性若不空和气住，气归元海寿无穷。欲得身中神不出，莫向灵台留一物。物在心中神不清，耗散真精损筋骨。神御气兮气留形，不须药物自长生。术则易知诀难遇，纵然遇了不专行。所以千人万人学，毕竟终无一个成。神若出兮便收来，神返身中气自回。如此朝朝并暮暮，自然赤子产灵胎。”

　　重阳师曰：“老人于十二时中，行住坐卧，一切动中，要把心似泰山，不摇不动，谨守四门眼耳鼻口，不令内入外出，此名养寿紧要。”

　　又曰：“断缘者，断尘俗事也。弃事则形不劳，无为则心自足。恬简自安，尘累日远。《经》云：‘塞其兑，闭其门，终身不勤。’或显德露能，或救人扶己，或遗问庆吊，以事往还，或假修隐逸，以希誉望，或酒食结朋，以图厚报。此皆巧蕴心机，以干时利，既非顺道，更防养寿。凡此之类，悉令远去。”

　　《收心论》曰：“烦邪乱想，随觉即除；毁誉善恶，闻即拨去。莫将心受，心受则满，心满则道无所居。要令闻见是非，不入于心，是心不外受，名曰虚心。使心不逐外，是名安心。心安而虚，道自来居。”

　　《真观论》曰：“真观者，智士之先觉，能人之善察也。一餐一寐，俱为损益之源；一行一言，乃系祸福之本。虽则巧持其末，不如拙戒其本。观本知末，又非躁竞之情。是故收心简事，日损有为，体静心闲，方可观妙。”

　　“人居尘世，难免营求。虽有营求之事，而无得失之心，即有得无得，心常安泰。与物同求而不同贪，与物同得而不同积。不贪即少忧，不积则无失。迹虽同人，心常异俗。”

　　又曰：“若色病重者，当知染色都是由想之一字上来。想若不生，终无色事。色想外空，色心内忘，妄想心空，谁为色主？《经》云：色者想尔，想悉是空，何关于色？”

　　“心如眼也，纤尘入眼则不安。小事关心，心必乱动。既有动病，难入定门。养性静心，急除此病。”

　　《西升经》曰：“形神合同，故能长久。”《生神经》曰：“身神并一，则为真身。”入道之人，力有浅深，深则兼被于形，浅则惟及于心。被形者，神人也。及心者，但得慧觉，不免凋谢。何者？慧是心用，用多则心劳，初得少慧，悦而多辨，神气漏泄，无灵光润身，遂致早终。若大人含光藏辉，以期全备，凝神宝气，神与道合。故山有玉，草木以之不凋；人怀道，形骸与之永久。”

　　《坐忘枢要》曰：“人心当先去邪僻之行，外事都绝，无以于心。然后内观正觉，觉一念起，即须除灭，随起随灭，务令安静。惟灭动心，不灭照心，但冥虚心，不冥有心。不依一法，而心常住，此法玄妙，利益甚深。”

　　又曰：“得道之人，心身有五时七候。心有五时者，一、动多静少；二、动静相半；三、静多动少；四、无事则静，事触还动；五、心与道合，触而不动。进至此地，罪垢灭尽，无复烦恼，始得安乐。七候者，一、举动顺时，容色和悦；二、宿疾并消，身心轻爽；三、填补天伤，还元复命；四、延数千岁，名曰仙人；五、炼形为气，名曰真人；六、炼气成神，名曰神人；七、炼神合道，名曰至人。虽久学定，心身无五时七候者，促龄秽质，色谢归空。”

　　《坐忘铭》曰：“常默元气不伤，少思慧烛内光，不怒百神和畅，不恼心地清凉，不求无谄无媚，不执可圆可方，不贪便是富贵，不苟何惧公堂。味绝灵泉自降，气定真息自长。触则形弊神逸，想则梦离尸僵。气漏形归厚土，念漏神趋死乡，心死方得神活，魄灭然后魂昌。转物难穷妙理，应化不离真常。至精潜于恍惚，大象混于渺茫。造化不知规准，鬼神莫测行藏。不饮不食不寐，是谓真人坐忘。”

