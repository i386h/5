<!-- { "loadSidebar": true } -->
　　文逸《曹仙姑歌》云：“我为诸君说真的，命蒂从来在真息。照体长存空不空，灵鉴涵天容万物。太极布妙人得一，得一须教谨防失。宫室虚闲神自居，灵腑煎熬枯血液。”又曰：“朝丧暮损人不知，气乱精神无所据，细细消磨渐渐衰，用竭元和神乃去。无心心即是真心，动静两忘为离欲。神是性兮气是命，神不外驰气自定。本来二物互相亲，失却将何为本柄？混合为一复忘一，可与元化同出没。”又曰：“念中景象须除灭，梦里精神牢执持。元气不住神不安，蠹木无根枝叶干。休论涕唾与精血，达本穷源总一般。此物何曾有定位，随时变化因心意。在体感热即为汗，在眼感悲即为泪，在肾感合即为精，在鼻感风即为涕。纵横流转润一身，到头总是神水溃。神水难言识者稀，资生一切由真气。但知恬淡无思虑，斋戒宁心节言语。一味醍醐甘露浆，饥渴消除见真素。”又云：“不去夺名与逐利，绝了人情总无事。自然决裂滞何人，在我更教谁制御？掀天声价又何如？倚马文章何足贵！荣华衣食总无心，积玉堆金成何济。”又曰：“名与身兮果孰亲？半生岁月太因循。比来修炼赖神气，神气不全空苦辛。可怜一个好基址，金屋玉堂无主人。”

　　谭景升曰：“忘形以养气，忘气以养神，忘神以养虚。只此忘之一字，是无物也。六祖曰：‘本来无一物，何处惹尘埃？’其斯之谓欤？”

　　白玉蟾曰：“薄滋味以养气，去嗔怒以养性，处卑下以养德，守清凈以养道。名不系簿籍，心不在势利，此所以出人之彀，与天为徒。”

　　又曰：“大道以无心为本，忘言为用，柔弱为本，清凈为基。若施于身，必节饮食，绝思虑，静坐以调息，安寝以养气。心不驰则性定，形不劳则精全，神不拔则丹结。然后灭性于虚，宁神于极，可谓不出户庭而妙道得矣，岁月其有穷乎？”

　　郝太古曰：“道不负人，人自负道。日月不速，人算自速。勇猛刚强，不如低心下气；游历高远，不如安静养素；图名逐利，不如穷居自适；饱饫珍馐，不如粗粝充腹；罗绮盈箱，不如布袍遮体；说古谈今，不如缄口忘言；逞伎夸能，不如抱元守一；趋炎附势，不如贫穷自乐；怀怨记仇，不如洗心悔过；较长量短，不如安心自怡。道气绵绵，行之得仙，得意忘言，自超太玄。”

　　释兴曰：“六般神用空不空，一颗圆明色非色。人为六根贪使，不能自神其神。人能眼不贪视美色，耳不贪听淫声，鼻不贪闻香馥，舌不贪嗜珍馐，身不贪恋色欲，意不贪妄思虑，一心不动，六门严守，物物头头，左右护持，不伤真性，神聚气全，与天长年。”

　　栖云先生曰：“心随境转，境逐心生。若要心定，世人爱的我不爱，世人做的我不做，红尘万缘，勾引不动，自然心清意静，阴阳不能陶铸。”

　　《书》曰：“喜乐无极则伤心，心伤则意不存，而皮革焦枯。怒忿炎烁则伤肝，肝伤则血不荣，而筋萎破阴。临食更忌暴嗔，令人神惊梦逸。”

　　“心之神发于目，久视则伤心。肾之精发于耳，久听则伤肾。”

　　《书》云：“唾者，溢为醴泉聚，流为华池府，散为津液，降为甘露，溉脏润身，宣通百脉，化养万神，肢节毛发，华采坚固，故曰：远唾不如近唾，近唾不如不唾。”

　　又曰：“息心以养气，息机以死心。”

　　《经》曰：“精气神为内三宝，耳目口为外三宝。常使内三宝不逐物而流，外三宝不诱中而扰。”

　　《天隐子》曰：“洁身虚心，深居静室，收心复性，遗形忘我，万法通灵，是为五渐之门。”

　　《孙真人卫生歌》曰：“天地之间人为贵，头像天兮足像地。父母遗体能宝之，洪范五福寿为最。卫生切要知三戒，大怒大欲并大醉。三者若还有一焉，须防损失真元气。欲求长生须戒性，火不出兮心自定。木还去火不成灰，人能戒性还延命。贪欲无穷忘却精，用心不已失元神，劳形散尽中和气，更仗何因保此身？心若太费费则劳，形若太劳劳则怯，神若太伤伤则虚，气若太损损则绝。世人欲识卫生道，喜乐有常嗔怒少。心诚意正思虑除，顺理修身去烦恼，春嘘明目夏呵心，秋呬冬吹肺肾宁，四季常呼脾化食，三焦嘻出热难停。发宜多梳气宜炼，齿宜数叩津宜咽。子欲不死修昆仑， 【注曰：昆仑即人之头面也，当如下句修之。】 双手揩摩常在面。 【注曰：以双手扯摄两耳，抱头摇摆，以两手一呵十搓，擦面四围，以合骨摩拂双眼，以双手抱脑后，】【以中食二指互击天鼓，皆修昆仑法也。】 春月少酸宜食甘，冬月宜苦不宜咸，夏日增辛聊减苦，秋来辛减少加酸，季月大咸甘略戒，自然五脏保平安。若能全减身康健，滋味能调少病难。春寒莫着绵衣薄，夏月汗多须换着，秋冬觉冷渐加添，莫待病生才服药。惟有夏月难调理，伏阴在内忌冰水，瓜桃生冷宜少餐，免至秋冬成疟痢。身旺肾衰色宜避，养肾固精当节制，常令肾实不空虚，日食须知忌油腻。太饱伤神饥伤胃，太渴伤血多伤气，饥餐渴饮莫太过，免致膨（月享）损心肺。醉后强饮饱强食，去此二者不生疾。人资饮食以养生，去其甚者自安逸。食后徐行百步多，手摩脐腹食消磨。夜半灵根灌清水，丹田浊气切须呵。饮酒可以陶情性，剧饮过多招百病。肺为华盖倘受伤，咳嗽劳神能损命。慎勿将盐去点茶，分别引贼入人家。下焦虚冷令人瘦，伤肾伤脾防病加。坐卧防风吹脑后，脑内受风人不寿。更兼醉饱卧风中，风入五内成灾咎。雁有序兮犬有义，黑鲤朝北知臣礼，人无礼义反食之，天地鬼神俱不喜。养体须当节五辛，五辛不节反伤身。莫教引动虚阳发，精竭容枯百病侵。不问在家并在外，若遇迅雷风雨大，急宜端肃畏天威，静坐澄心须谨戒。恩爱牵缠不自由，利名萦绊几时休？放宽些子留余福，免致中年早白头。顶天立地非容易，饱食暖衣宁不愧，思量难报罔极恩，朝夕焚香拜天地。身安寿永事如何？胸次平夷积善多。惜命惜身兼惜气，请君熟玩卫生歌。”

　　《西升经》曰：“凡人见人之死亡而哀之，何不哀自身？哀身不如爱神，爱神不如舍神，舍舍不如守身，守身长久长存也。神生形，形成于神。形不得神，不能自生；神不得形，不能自成。形神合同，相生相成。神常爱人，人不爱形，故绝去圣智，归无为也。”

　　《大有经》曰：“形生愚智，天也；强弱寿夭，人也。天道自然，人道自己。始而胎气充实，生而乳哺有方，长而滋味不偏，壮而声色有节者，强而寿。始而胎气虚耗，生而乳哺不足，长而滋味过多，壮而声色恣放者，弱而夭。生长而合度，加之以道养，寿年未可量也。”

　　胡孔明曰：“常人不得无欲，又复不得无事，但当和心约念，静身损物，先去乱神犯性者，此亦啬神之一术耳。”

　　《黄帝中经》曰：“静者寿，躁者夭。静而不能养，减寿；躁而能养，延年。然静易御，躁难持，尽慎养之宜者，静亦可养，躁亦可养也。凡重贵势者，虽不中邪，精神内伤，亦多死亡。”

　　又曰：“养性者，要使习以成性，性自为善，外病不得而侵，能治病于未病之先，不特饵药餐霞。其于平居，五常俱全，百行周备，虽无药饵，亦可长年。德行不足，纵有金丹，寿亦不永。”

　　嵇中散曰：“养生有五难：名利不去为一难；喜怒不除为二难；声色不去为三难；滋味不薄为四难；神荡精散为五难。五者不去，心虽希寿，口诵至言，咀嚼英华，呼吸太阳，不能挽其夭且病也。五者能绝，则信顺日济，道德日全，不祈生而有神，不求寿而延年矣。

　　扁鹊论曰：“食能排邪而安脏腑，神能爽志以资血气。摄生者，气正则味顺。味顺则神气清，神气清则合真之灵全，灵全则五邪百病不能干也。故曰：水浊鱼瘦，气昏人病。夫神者，生之本，本者，生之真。大用则神劳，大劳则形疲也。”

　　《彭祖摄生论》曰：“目不视不正之色，耳不听不正之声，口不尝不正之味，心不起不正之念。四者忘魂丧精，减折寿算者也。”

　　《黄帝内传》曰：“食风者灵而延寿算，食谷者多智而劳形神，食草者愚痴而足力，食肉者鄙勇而多嗔，服气者常存而得道。”

　　《小有经》曰：“才所不胜而强思之，伤也；力所不任而强举之，伤也。深忧而不解，重喜而不释，皆伤也。”

　　《太上》曰：“天之道，利而不害；圣人之道，为而不争。故与时争之者昌，与人争之者凶。夫不祥者，人之所不争；垢辱者，人之所不欲。能受人所不欲则足矣，得人所不争则宁矣。”

　　《妙真经》曰：“视过其目者明不居，听过其耳者精不守，爱过其心者神不居，牵过于利者动即惧。”

　　“道言吉凶祸福，窈冥中来。其灾祸也，非富贵者可请而避；其荣盛也，非贫贱者可欲而得。惟修福则善应，为恶则祸来。”

　　又曰：“神者魂也，降之于天；鬼者魄也，经之于地。是以神能服气，形能食味。气清则魂爽，形劳则魄浊。服气者绵绵而不死，身腾于天；食味者混混而殂，形归于地，理自然也。”

　　《上仙经》曰：“有者因无而生，形者须神而立。故有乃无之宫，形乃神之宅也。莫不全宅以安主，修身以养神。若气散归空，游神为变，犹火之于烛，烛靡则火不居；水之于堤，堤坏则水不住。魂劳神散，何以长年？”

　　《定观经》曰：“有事无事，常若无心，处静处喧，其志惟一。制而不着，放而不动，处喧无恶，涉事无恼者，此是真定。以无事为真定，有事为应迹。”

　　《群仙语录》曰：“专精养神，不为物杂谓之清；反神服气，安而不动谓之静。制念以定志，静身以安神，保气以存精。思虑兼忘，冥想内视，则身神并一，以近于道。”

