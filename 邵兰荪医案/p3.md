<!-- { "loadSidebar": true } -->
　　栝蒌子（四钱，杵） 枳实（钱半） 淡竹叶（钱半） 广郁金（三钱） 炒川连（八分） 焦栀子（三钱） 赤苓（四钱） 晚蚕砂（四钱） 仙半夏（钱半） 原滑石（四钱） 光杏仁（三钱）

　　介按：伏暑发自阳明，古人以白虎汤为主方，此人系是浊热粘腻之邪，由阳明而留恋脘膈。治宗小陷胸汤之意，是属对症疗法。

　　安昌高 秋暑未清，脉涩滞，气机不和，神识乍愦，溺后精关不固，舌微白，腹痛，仍遵前法加减治之。（七月二十九日）

　　广藿香（二钱） 仙半夏（钱半） 生牡蛎（四钱） 石莲子（三钱） 省头草（三钱） 茯苓（四钱） 蔻壳（钱半） 通草（钱半） 川楝子（三钱） 香附（三钱） 左金丸（八分）

　　清煎三帖。

　　介按：素患遗精，兼受秋暑，故其治法，于清暑理气之中，仍佐涩下之品。虽则标本兼顾，尚宜注重新邪。

　　卷一

　　湿

　　茅蓬陈 湿着经络，寒热交作，脉弦濡，舌黄滑，口渴，足跗冷彻骨中。宜宣明桂苓甘露饮加减。（三月二十九日）

　　白茯苓（四钱） 绵茵陈（二钱） 滑石（四钱） 晚蚕砂（二钱，包） 桂枝（七分） 石膏（三钱） 光杏仁（三钱） 秦艽（钱半） 江西术（一钱） 防己（钱半） 栝蒌根（三钱） 泽泻（三钱）

　　介按：湿郁脾胃之阳，脾胃以膜相连，邪伏于此，则寒热交作。脾主四肢，故足多浮肿。治以桂苓甘露饮，导湿分消而宣通其阳。

　　某 寒热不清，脉濡数，舌滑白，咳嗽稍减，湿热阻隔气分。宜治手太阴，佐淡渗。（四月十八日）

　　绵茵陈（三钱） 光杏仁（三钱） 仙半夏（钱半） 炒青皮（八分） 白蔻仁（八分，冲） 茯苓（四钱） 炒条芩（钱半） 川贝（钱半） 滑石（四钱） 广橘红（一钱） 大腹皮（三钱） 淡竹茹（一丸）

　　三帖。

　　介按：湿热阻滞气分，寒热咳嗽。形同肺疟，故用半贝丸意，以退寒热。又以清肃肺气而渗湿热。

　　某 咳逆已除，脉弦，舌白，根微黄，大便溏，溺赤涩。湿热蕴结。

　　栝蒌皮（三钱） 原滑石（四钱） 通草（钱半） 蔻壳（钱半） 赤苓（四钱） 广郁金（三钱）

　　枳壳（钱半） 光杏仁（三钱） 省头草（钱半） 新会皮（钱半） 炒谷芽（三钱）

　　清煎三帖。

　　介按：湿热蕴结，脾弱便溏。治法于渗湿之中，参以芳香理气，则湿易下趋。惟杏仁善泄肺气，肺气一降，未免与便溏有碍。

　　马安赵 湿热伤气，寒热交作，肢冷，呕逆，便利，脉沉弱，舌黄滑，两边微白，脘闷。宜宣明桂苓甘露饮加减，尤防昏厥之变，候正。（六月十六日）

　　茯苓（三钱） 泽泻（三钱） 仙半夏（钱半） 藿香（二钱） 桂枝（八分） 猪苓（钱半） 条芩（三钱） 焦曲（四钱） 苍术（钱半） 滑石（四钱） 大豆卷（三钱）

　　清煎二帖。

　　介按：湿阻气分，凝遏清阳，郁而为热，治疗大忌发散，汗之则变痉厥。今仿桂苓甘露饮意，藉渗湿清热以通阳，是为正治。

　　遗风庞 湿热寒热。脉弦濡，中痞气滞，腹痛便滑。姑宜和中利湿。

　　草果（五分） 生香附（三钱） 仙半夏（钱半） 炒青皮（八分） 川朴（一钱） 赤苓（四钱）

　　炒条芩（钱半） 原滑石（四钱） 大腹皮（三钱） 广木香（七分） 威灵仙（钱半）

　　清煎三帖。

　　介按：脾失健运之职，胃失消化之权，湿热蕴于膈膜，致寒热交作，气机阻滞，腹痛便泄。此方开达膜原，健脾和胃，理气渗湿。均臻稳妥。

　　盛陵徐 中焦未和，气冲脘闷，脉滞涩，湿热蕴蓄。宜顺气和中。

　　乌药（二钱） 绵茵陈（三钱） 生香附（三钱） 枳壳（钱半） 浓朴（一钱） 泽泻（三钱）

　　沉香曲（钱半） 玫瑰花（五朵） 生牡蛎（四钱） 鸡内金（三钱） 通草（钱半）

　　清煎四帖。

　　介按：牡蛎泽泻散，为治腰以下水气不行之专方。盖以泽泻能启水中之清气上行，牡蛎能化下焦之湿浊阻滞。前清叶天士先生善用古方，至用牡蛎泽泻散，只取此二味，未曾尽用原方。今此案亦宗此意，因其气冲脘闷，又佐鸡金散以理气，确治湿热蕴蓄之良剂。

　　盛陵徐 胃气稍振，湿犹未净，舌滑嫩黄，脉濡。腰坠。宜渗利为妥。

　　赤苓（四钱） 藿梗（二钱） 蔻壳（钱半） 仙半夏（钱半） 省头草（钱半） 焦栀子（三钱）

　　光杏仁（三钱） 谷芽（四钱） 绵茵陈（三钱） 通草（钱半） 大豆卷（三钱）

　　清煎三帖。

　　介按：病后余湿流于下焦，治用辛泄，又佐清热，以存阳明之液，确有见地。其湿自上中蔓延下焦。故方法仍是开泄上中，源清则流自洁之意。

　　安昌叶 湿热未清，脉濡细，舌薄滑，午后背寒乍热。宜宣明桂苓甘露饮加减治之。

　　桂枝（五分） 江西术（一钱） 绵茵陈（三钱） 淡竹叶（钱半） 茯苓（四钱） 寒水石（三钱） 原滑石（四钱） 光杏仁（三钱） 泽泻（三钱） 猪苓（钱半） 钗斛（三钱）

　　清煎四帖。

　　介按：湿热未清，脾阳被遏，甘露饮加减极妙。惟钗斛一味，虽滋胃液，未免有恋湿之患。

　　漓渚吴 舌微黄，脉细数，背寒肢木，脘中窒痹。此属湿邪。宜温胆祛邪。

　　仙半夏（钱半） 枳实（钱半） 省头草（三钱） 广郁金（三钱） 陈皮（一钱） 焦山栀（三钱）

　　二帖。

　　介按：湿热蔓延三焦，气机阻塞而不流行，津液凝滞而为痰饮，脘中窒痹，良以痰阻气机，故其治法，于温胆汤加薤白、杏仁，以通胸中之阳，则背寒肢木自除。参以栀豉，泄其久郁之热，佐以省头草，涤其陈腐之气而醒脾胃。此方从王孟英脱胎而来，深可为法。

　　遗风李 舌色黄滑，根浓，脉濡细，头晕肢楚，恶寒微热，溲数便结。宜甘露饮加减治之。（五月二十三日）

　　茯苓（四钱） 炒条芩（钱半） 光杏仁（三钱） 枣儿槟榔（三钱） 桂枝（五分） 原滑石（四钱） 防己（钱半） 炒谷芽（四钱） 泽泻（三钱） 猪苓（钱半） 大豆卷（三钱）

　　清煎二帖。

　　介按：脾胃之阳，被湿热郁遏而不振。治以清湿热而扶脾。则诸恙自退。

　　安昌顾 湿阻肺卫，脉弦，舌微黄，呃逆频频，溲溺赤。症属重险。宜宣化肺气，候正。（七月十八日）

　　栝蒌皮（三钱） 通草（钱半） 刀豆子（三钱） 省头草（三钱） 京川贝（钱半） 广郁金（三钱）赤苓（四钱） 射干（钱半） 广橘红（钱半） 光杏仁（三钱） 柿蒂（七个 引） 枇杷叶（去毛，五片）

　　二帖。

　　介按：湿阻肺卫，化痰而壅湿膈膜，以致溲赤呃逆。清宣肺气，治法极是。

　　遗风金 舌滑微黄，头胀肢懈，脉濡细，咳逆。此属湿热。宜保和丸加减治之。（六月二十二号丙午初八日）

　　焦六曲（四钱） 山楂（三钱） 绵茵陈（三钱） 广藿梗（二钱） 连翘（三钱） 赤苓（四钱）

　　光杏仁（三钱） 大豆卷（三钱） 仙半夏（钱半） 省头草（钱半） 原滑石（四钱）

　　清煎三帖。

　　介按：外受之湿，郁于气分，则咳逆头痛，内起之湿，由口腹不慎，而蕴伏中焦，致脾胃失于消化。脾主四肢，今被湿热阻滞则肢懈。治以消积渗湿，是属湿热夹食之候。

　　渔庄沈 疟邪已除，脉弦濡，湿热犹存，舌滑白，屡次衄血。宜清利为稳。（五月十七日）

　　绵茵陈（三钱） 藿梗（二钱） 大豆卷（三钱） 谷芽（四钱） 焦山栀（三钱） 淡条芩（钱半） 光杏仁（三钱） 通草（钱半） 蔻仁（八分，冲） 原滑石（四钱） 省头草（钱半）

　　清煎三帖。

　　介按：血行清道，从鼻而出，古名曰衄。此症系是阳明湿热，化火而逼血上溢，故仍以清利湿热，是属根本疗法。

　　安昌徐 舌黄滑罩灰，脉弦濡，胃钝，跗肿溺赤。此属湿热。宜越鞠丸法加减治之。（七月十二号丙午二十七日）

　　焦六曲（四钱） 白芷（八分） 绵茵陈（三钱） 藿梗（二钱） 香附（二钱） 茯苓（四钱）

　　滑石（四钱） 新会皮（钱半） 焦山栀（三钱） 鸡内金（三钱） 炒谷芽（四钱）

　　清煎三帖。

　　介按：湿热蕴伏脾胃，而兼气郁食积，以致跗肿溺赤，故以治六郁主方之越鞠丸加减。

　　遗风胡 湿热内着，脘闷便结，骨热，脉涩滞，舌浓嫩黄，足肿冷。宜清利。（六月十五日）

　　晚蚕砂（三钱） 栝蒌子（三钱） 焦六曲（四钱） 炒枳壳（钱半） 光杏仁（三钱） 赤苓（四钱）原滑石（四钱） 鸡内金（三钱） 仙半夏（钱半） 淡芩（钱半） 大腹皮（三钱） 路路通（七个）

　　三帖。

　　介按：舌苔黄浓，脘闷便结，是属湿热滞于阳明之证，徒事清热泄邪，只能散流走之热，而不能除胃中蕴结之邪。故于清利方中，佐以蚕砂、蒌仁，兼导湿浊之下趋。

　　遗风徐 舌黄罩灰，身潮热，脉弦濡，湿热蕴于经络，便溏溺赤。姑宜清热利湿，慎恐变幻。（八月九号丁未二十七日）

　　炒知母（钱半） 栝蒌皮（三钱） 仙半夏（钱半） 赤苓（四钱） 草果仁（钱半） 炒枳壳（钱半） 条芩（钱半） 通草（钱半） 大腹皮（三钱） 原滑石（四钱） 光杏仁（三钱）

　　清煎二帖。

　　介按：湿热蕴结膜原，膜原为脾胃相联之处，湿胜则便溏，热胜则潮热。案中用草果治太阴之寒，知母除阳明之热，二味合用，为治湿伏膜原而致寒热交作之良品。

　　某 湿热未罢，脉涩滞，舌浓微黄，足跗酸楚，脘闷。姑宜和中清利。（五月十八日）

　　晚蚕砂（三钱） 焦六曲（四钱） 绵茵陈（三钱） 藿香梗（二钱） 赤苓（四钱） 浓朴（一钱） 原滑石（四钱） 鸡内金（三钱） 防己（钱半） 枳壳（钱半） 香附（三钱）

　　清煎三帖。

　　介按：夏季身痛属湿，宜用木防己、蚕砂，此叶香岩先生之言也。今以治足跗酸楚，洵是对症发药。其用六曲、鸡金，必系夹食。又用浓朴、枳壳，以除脘闷。余味均是淡渗之品，藉除未罢之湿热。又藿梗、香附以理气，气机转运，则湿热自去矣。

