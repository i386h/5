<!-- { "loadSidebar": true } -->

　　清煎四帖。

　　介按：肝阳上越，挟湿化痰，阻滞气机，以致咳嗽而咯痰不爽。初方健脾养胃，清肺渗湿，继则参以平肝熄风，终则清宣肺气，兼渗湿热。三方之中，以次方尤为灵动。

　　某 湿热酿痰，脉濡细，舌微白，咳逆，右胁刺痛，溲溺赤，腹痛。宜清气、和络、化痰。

　　栝蒌皮（三钱） 枳壳（钱半） 光杏仁（三钱） 降香（七分） 广郁金（三钱） 象贝（三钱）

　　丝瓜络（三钱） 橘红（一钱） 干地龙（钱半） 通草（钱半） 白前（钱半）

　　清煎二帖。

　　介按：湿痰阻肺，以致咳久胁痛，故治以渗湿化痰兼和络。

　　大西庄宋 呛咳喉痒，脉弦细，舌转微白，潮热较差，食入恶心。宜清肺胃化痰。（四月十六号癸卯二十九日。）

　　紫菀（二钱） 光杏仁（三钱） 炒谷芽（四钱） 白前（钱半） 川贝（钱半） 茯苓（四钱）

　　蔻壳（一钱） 橘红（一钱） 仙半夏（钱半） 青蒿梗（一钱） 通草（钱半）

　　清煎三帖。

　　又 潮热不清，脉弦细数，咳嗽如前，溲溺赤。宜清热、通肺、化痰，防血溢。（四月念三号甲辰初七日。）

　　秦艽（钱半） 霜桑叶（三钱） 白前（钱半） 焦山栀（三钱） 丹皮（二钱） 川贝（二钱）

　　广橘红（一钱） 通草（钱半） 青蒿梗（一钱） 地骨皮（三钱） 杏仁（三钱）

　　清煎三帖。

　　介按：阴虚热盛，灼液成痰而为咳嗽，今以舌转微白，继则溲溺变赤，是属更感新邪之候，肺胃叠次受戕，肝阳上越莫制。前后两方，既清内热，又祛新邪。但阴液骤难恢复，已属难治之症，后闻斯人于六月望边竟至不起。录之以为辨证之一助。

　　遗风庞 咳嗽不已，脉尚虚数，胃纳已和。宜润肺以清降。（四月十二日。）

　　生玉竹（三钱） 霜桑叶（三钱） 栝蒌皮（三钱） 马兜铃（一钱） 川贝（钱半） 茯神（四钱） 光杏仁（三钱） 款冬花（三钱） 白前（钱半） 广橘络（钱半） 焦山栀（三钱） 生石决明（五钱）

　　清煎四帖。

　　介按：此方清肺养胃以柔肝，为治咳嗽善后之妙剂。

　　安昌施 咳嗽未除，脉小数，仍属汗出，微热已退，姑宜清肺敛液（五月一号甲辰十五日。）

　　北沙参（三钱） 紫菀（二钱） 白薇（三钱） 白石英（三钱） 茯神（四钱） 川贝（钱半）

　　炒白芍（钱半） 炙橘红（一钱） 生牡蛎（四钱） 甜杏仁（三钱） 炒枣仁（三钱）

　　清煎四帖。

　　介按：心在天为热，其液为汗，兹以心火不宁，刑肺咳嗽，气泄而身热汗出，故以补益心神，敛液清肺为治。

　　安昌王（年五十余岁） 酒湿伤肺，咳嗽气急，痰稠，脉滑数，舌赤，苔薄腻。尤防变幻，候正。（八月六日丁未念四日）

　　栝蒌皮（三钱） 广橘红（一钱） 原滑石（四钱） 炒知母（钱半） 象贝（三钱） 天竺黄（钱半）

　　广郁金（三钱） 前胡（钱半） 光杏仁（三钱） 生菔子（二钱） 法半夏（钱半） （引）枇杷叶（五片）

　　一帖。

　　介按：酒湿酿痰，壅滞气机，肺失治节之权，而气急咳嗽，兹以清肺气而涤稠痰，方虽对证。但高年患此，是属危险重症。案中尤防变幻之语，洵是经验之谈。后闻斯人，只过四五日而逝世，可见医家临证，全在诊断确凿，审慎周详也。

　　安昌李（妇） 呕减热缓，呛咳渴饮，脉滑数，经停月余，小溲稍利，偶有呃逆，脘痛。

　　宜宣肺、和中、化痰。（九月补五日。）

　　栝蒌皮（三钱） 射干（钱半） 广橘白（一钱） 白前（二钱） 广郁金（三钱） 光杏仁（二钱） 焦山栀（三钱） 柿蒂（七只） 川贝母（二钱） 霜桑叶（三钱） 天花粉（三钱） （引）枇杷叶（五片）

　　三帖。

　　又 呕逆已瘥，脉小滑，经停月余，呛咳脘闷，气冲欲呕。宜清养肺胃化痰。（九月初九日。）

　　黄草斛（三钱） 川贝（钱半） 大腹绒（三钱） 藿梗（二钱） 橘白（一钱） 扁豆衣（三钱）

　　广郁金（三钱） 绿萼梅（钱半） 桑叶（三钱） 炒谷芽（四钱） 蔻壳（钱半） 鲜枇杷叶（七片，去毛）

　　三帖。

　　又 呛咳未除，舌红，潮热，脉滑数，经停，胸闷心惕。宜清养肺胃为主。（九月十三日。）

　　南沙参（三钱） 冬桑叶（三钱） 橘红（一钱） 炒知母（钱半） 地骨皮（三钱） 川贝母（钱半）

　　谷芽（钱半） 绿萼梅（钱半） 银胡（一钱） 紫菀（二钱） 黄草石斛（三钱） 鲜枇杷叶（七片）

　　三帖。

　　介按：肝经郁热上升，犯胃则呕恶呃逆，冲肺则咳呛脘闷，日久而痰气凝滞，经隧不宣。初方宣肺化痰，继则养胃清肝，终则又参入滋液退热。方法颇有次序。

　　大西庄沈（妇） 气喘呛咳，右脉小数，左关弦细，舌灰黄底红，癸水不调，外寒内热，胃钝便闭。宜防血溢。（十月初九日。）

　　霜桑叶（三钱） 光杏仁（三钱） 栝蒌皮（三钱） 南沙参（三钱） 川贝（二钱） 甘菊（二钱） 焦山栀（三钱） 橘红（一钱） 紫菀（钱半） 白前（钱半） 谷芽（四钱） （引）枇杷叶（五片，去毛）

　　三帖。

　　介按：肝阴素亏，厥阳上冲肺胃，肺气失于清肃，以致咳喘而大便不爽，兼以阴虚内热，阳微外寒。治以清宣肺痹，养胃液而制肝逆。

　　柯桥王 咳嗽较减，脉虚，左弦细，腰疼，癸涩早期，还宜前法加减为妥。

　　紫菀（二钱） 南沙参（三钱） 川断（三钱） 当归（钱半） 川贝（钱半） 甜杏仁（三钱）

　　炒杜仲（二钱） 炒白芍（钱半） 丹皮（三钱） 橘络（钱半） 生地（四钱，砂仁五分拌炒） 小橘饼（三枚）

　　四帖。

　　介按：经水趱早，血热之征，脉虚腰疼，肾虚之候。咳嗽略减，是肺气略见清肃。脉虚而细，是胃液尚未恢复。故其方法，既以清养肺胃，又佐滋液补肾。

　　遗风庞（妇） 呛咳头晕，左脉弦细，气口搏大，形寒，钝胃，经停二月余。宜清肺胃熄风。（三月念号癸卯初二日。）

　　南沙参（三钱） 桔梗（钱半） 谷芽（四钱） 桑叶（三钱） 苏梗（钱半） 川贝（二钱） 川断（三钱） 甘菊（钱半） 紫菀（二钱） 光杏仁（三钱） 炒杜仲（三钱）

　　清煎四帖。

　　介按：肝阳化风，旋扰不息，时届春令，肝阳愈旺，更受外风，逆乘肺胃，遂致呛咳头晕。兹以柔肝养胃，清肺疏风，乃是对症疗法。

　　遗风庞（妇） 咳嗽稍减，腹中瘕块不利，呕恶涎沫，癸不及期。宜清肺、平肝、调经。

　　紫菀（钱半） 生牡蛎（四钱） 仙半夏（钱半） 茺蔚子（三钱） 川贝（钱半） 香附（三钱）

　　广橘红（一钱） 玫瑰花（五朵） 甜杏仁（三钱） 钗斛（三钱） 生款冬（三钱） 枇杷叶（五片，去毛）

　　四帖。

　　介按：冲脉为病，气逆里急，在男子则为内疝，女子则为瘕聚。今冲脉之气上逆，犯胃则呕吐涎沫，冲肺则咳呛不止。且冲脉即是血海，隶于阳明，细揣病情，治宜镇冲养胃。兹因腹瘕呕恶，治以清肺平肝，方法极佳。如能酌用镇冲养胃之品，则奏效尤捷矣。

　　渔庄沈 大便已通，胃气稍振，脉虚细，舌滑白。宜养胃凝心神。（九月十二日。）

　　钗斛（三钱） 丹参（三钱） 谷芽（四钱） 新会皮（钱半） 省头草（三钱） 光杏仁（三钱）

　　远志（八分） 淡竹叶（钱半） 川贝（二钱） 抱木茯神（四钱） 合欢皮（三钱）

　　介按：此是咳呛之后，肺胃津液未复，故以清肺养胃，兼安心神为治。

　　卷二

　　咳血

　　陡 王（妇） 肝气作痛，脉弦，经闭，咳痰带红，损怯已成，非轻藐之症（六月初九日）

　　紫菀（钱半） 广橘红（钱半） 左金丸（八分） 白石英（三钱） 光杏仁（三钱） 川贝（三钱）降香（七分） 绿萼梅（钱半） 生牡蛎（四钱） 茜草（钱半） 泽兰（钱半） 藕节（三个）

　　四帖。

　　介按：左升属肝，右降属肺，兹以胃惫而肝阳横逆无制，肺失下降之权，以致咳血经闭，此方是泄肝降气，和血通络之意。

　　安昌庞 肝阳烁肺，咳痰带红，脉弦数，舌色透明，便血，防损。（二月初十日。）

　　霜桑叶（三钱） 光杏仁（三钱） 焦山栀（三钱） 粉丹皮（二钱） 炒驴胶（钱半） 生石决明（六钱） 川贝（钱半） 生米仁（四钱） 山茶花（钱半） 银花炭（二钱） 橘络（钱半）

　　清煎四帖。

　　又 痰红较差，脉弦劲，呛咳不已，咽痛已减。宜清肺化痰。（二月二十日。）

　　生地（四钱） 生石决明（六钱） 川石斛（三钱） 炒驴胶（钱半） 杏仁（三钱） 川贝（二钱） 生白芍（钱半） 鸡子黄（一枚） 元参（二钱） 侧柏炭（三钱） 女贞子（三钱）

　　清煎五帖。

　　又 咳嗽仍属带红，脉劲数，肝阳上升。宜清降为主。（三月初七日。）

　　生地（四钱） 桑叶（三钱） 侧柏炭（三钱） 小苏草（二钱） 光杏仁（三钱） 生石决明（六钱）

　　天冬（二钱） 茜根（三钱） 元参（三钱） 焦山栀（三钱） 橘红（钱半） 茅根（一两，煎汤）

　　五帖。

　　介按：《内经》云：阳络伤则血外溢，阴络伤则血内溢。谅以怒劳动肝，暗耗营阴，肺与大肠均受其戕，而逼血妄行，久延愈剧。前后三方，佥以柔肝肃肺，清热育阴，深合病机，故多奏效。

　　安昌胡 咳血气促，脉弦数，舌微黄，寒热交作，此木火刑肺。宜清少阳为主。

　　霜桑叶（三钱） 杜栝蒌皮（钱半） 小蓟草（三钱） 淮牛膝（三钱） 生石决明（六钱） 川贝（二钱） 淡竹叶（钱半） 白薇（三钱） 焦栀子（三钱） 茜草根（二钱） 橘络（钱半）

　　清煎三帖。

　　又 血已除，咳嗽气促不已，脉数，舌黄，肝火犹炽。宜清降为妥（十二月初二日。）

　　紫菀（钱半） 桑叶（三钱） 白前（钱半） 女贞子（三钱） 天冬（二钱） 生石决明（六钱）

　　川贝（二钱） 谷芽（四钱） 遍金钗（三钱） 光杏仁（三钱） 淡秋石（八分）

　　清煎四帖。

