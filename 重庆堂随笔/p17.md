<!-- { "loadSidebar": true } -->
　　问便云中气不足溲便为之变，不可因溺黄而谓之火，强逼枯汁以毙人。叶氏谓妄用通利，则逼枯汁。如养阴清热，何至逼枯？若经言变者，非云小溲黄赤也，统指二便异于常时也。小溲或不禁，或淋漓短少频数，或清而多，大便或滑泄，或燥结：皆异于平日之调和，故谓之变。况劳倦、焦思、泻利、酒色为虚火，若暑热下痢、小溲淋痛乃邪火，当分别而治，不可云无火而用温补以误人。经言：邪之所在，皆为不足。因不足而邪客之为病。后人脱却上文邪之所在句，竟言虚而用补，谬矣。大便亦要调和，若愈固者，乃燥结也，当濡养为主。或固结在老年，防有噎膈之患，不可云弥固弥良。愚谓大便固结，必胸腹舒泰，饮食能安，圊不努挣者，始为可喜。溏而频解，解而腹中始快者，此《内经》所云：得后与气，则快然而衰也。非痰饮内阻，则气郁不宣。即泄泻，在温热、暑疫诸病，正是邪之去路，故不可一闻溏泻，辄以为虚寒，而妄投温补止涩也。须问其解之热与不热，色之正与不正，必不觉其热，而稀溏色正者，始可断为中气不足也。更有痈疽、痘疹将发而吐泻先作者，前辈皆不帮助，故详赘之。

　　问饮食谓得食稍安者，必是虚证，未尽然也。痰火证、虫证皆得食稍安，而痰火证更有初服温补极相安者。

　　其中消善食属于火者，是实证矣，亦有火盛反不能食者，胃热不杀谷也。更有阴液久耗，胃阳陡越之除中证，能食善饥，俨如消证，但脉必虚大，按之细软无神，纵与大剂填阴，亦不救也。虽不多见，不可不知。至于热证喜饮，寒证恶饮，人皆知之，而热证夹湿夹痰者，亦不喜饮，或喜沸饮，皆不可误指为寒也。喜饮而不多者，古人但以为阴虚，而不知亦有挟痰饮者。

　　问胸。叶氏云：胸腹胀满，固不可补，不知饥饱，似胀非胀，是浊气不清，但当理滞气，不宜骤用参、术，补住浊气而为胀满，经云：浊气不降，则生 胀。即宜补者，须分气血。虚而兼滞者，疏补宜兼。俗云虚不受补者，未知疏补兼行之法耳。愚谓胸次如天，天空则生气流行不息，然虚痞可补之证，间亦有之，气虚者宜温补，阴虚者宜滋填。若痰饮凝聚，饮食停滞，及温热疫证，邪踞募原者，皆宜开泄为先，不但补药忌投，即凉润之品，亦在所禁。恐病患言之未确，医者必手按其胸腹有无坚硬拒按，始可断其邪之聚散，最为诊要。更有内痈一证，尤当留意。

　　问聋。此证在伤寒为邪传少阳，在久病为精脱。景岳颟顸而论，大是误人。且考古更有耳聋治肺之法。一瓢先生云：金之结穴在耳中，名曰笼葱，专主乎听。故热证耳聋，皆为金受火烁，治当清肺，不可泥定少阳一经，而再以小柴胡汤益其病也。

　　（刊）友人沈君辛甫患温耳聋，四明医人胡士扬用柴胡药多剂，其聋日甚。胡谓进则病进，径投补剂。后服清解，病愈而聋成锢疾，是肺络之热为补药壅塞，竟无出路也。然景岳书之贻误于后世，此犹其小者已。

　　问渴谓喜热饮为中寒水亏。叶氏云：水亏则内热，岂有中寒之理？凡喜热饮，皆郁滞不通畅，故得热则快，得冷则遏。并非水亏也。若水涸精亏者，宜滋阴，反用热药，是杀之也。

　　（刊）渴喜热饮、渴不多饮，温热证多有之，皆属痰饮阻遏气机。景岳书偏尚温补，世多尚之。叶天士先生《景岳发挥》、尤在泾《医学读书记》、章虚谷《医门棒喝》皆力辨其非，学人不可不读也。

　　女子病首须问带。盖带者，女子生而即有，故越人作女科称带下医也。下多即为病矣。十二岁以外者，问其月事行否，未行而肤色淖泽者，虽逾笄不为病，设肤色憔悴，人不长成，是劳损也，已行之女与妇人，则询其汛之迟速、血之紫淡，虽患外感，亦当问明 期远近，然后审证用药，庶无碍血伤胎之患。盖 期有禁用之药，胎孕有难凭之脉也。产后则恶露之多少，腹块之有无，首宜究诘，然胎产诸证，笔难尽罄，总宜审问详明，处方灵活，不可稍有执滞，庶不误人。

　　（校）天地生机，皆在灵空。女子之象，离中虚也，故能孕育。若脂满胞中者，不能有妊，此理之常也。

　　况胎元初结，月事即停，气有余为火，血有余为水，火盛搏水则成痰，呕吐肿满诸病由此而生，补药最宜慎用。古云“胎前无滞，产后无虚”是已。然有极虚之妇，受胎后即须培补，始能长养者，分娩时必须峻补，始能诞育者，既产之后，血气必虚矣。丹溪先生垂大补气血之训，而竟不尽然者，以张景岳之偏尚温补犹知其非，可见治胎产病之难也。且一人有一人之胎气，荆人举六子，皆二百七十六日而生，庆儿、双儿、琳儿并殇，龙儿、华儿、如儿佥无夭相，是儿休之坚脆，不必在胎日数之多寡分也。故七、八个月生者亦育，十余月生者亦有不育。尝见同胞数人，发肤悉白皙如羊者，断非均于社日受孕，殆亦胎气使然耳。又周缝人妻患经阻而腹胀渐甚，诸药无效，年余如抱瓮、如铁石矣。日夜呻吟，欲其夫以槌击腹若擂鼓然，始觉稍舒。最后求老医浦沛霖先生治之。浦诊视良久，细诘病情，曰：买不相欺，愧未识其病也。容我归去讨究书籍，再为汝治。数日后果来复诊，服药仍不应。缝人终日捶妻之腹，不能成衣，医药力竭，遂听之待死而已。至两年余，忽举一子，而胀病如失。其子甚短小，取名关保。余常见之，至十余岁而夭。胎孕之奇有如是者，诚非笔所能罄也。

　　（刊） 期有禁用之药，世俗惟知禁用寒剂，因不知血分有火，或营分伏暑者，不但禁用热药，即温动之品亦禁。宜寒宜凉，对证者并不禁也。第必取其有流利之性，而无凝滞之偏者为良药耳。粗工泥于经产之禁，而不详审证因。且古书每于方后注云，妇人加当归。不知变通者，遂胶柱以鼓瑟。徐月岩令正，年逾四旬，暮春患痰嗽发热。医者询知病当汛后，于荆、防发散中加当归、姜、枣为方。服三剂，血随痰溢，口舌起 如紫蒲桃者八颗，下唇右角肿凸如姆指大，色如黑枣，咽疼碍饮。或云瓜瓤瘟，或云蒲桃瘟，或云玳瑁瘟，或云捻颈瘟，或云翻唇疔，医皆望而却走。月岩追忆乙巳之病，浼余往视。口秽喷人，颊 如漆，舌紫而苔色如靛，臂斑或黑或蓝，溲若沸油，渴呃多汗，脉形细涩，数夜无眠。此乃阴分素亏，热伏营分，气机郁结，痰阻上焦。询其胸背，斑已遍身，幸而血溢汗多，毒邪犹有出路，故不昏陷，尚可望生。令取锡类散吹喉，并以童溺、藕汁、梨汁频灌。随用元参、丹参、紫草、花粉、银花、栀子、鲜斛、大青、竹茹、枇杷叶、夏桔草、蔷薇根、海 、煎调神犀丹。

　　两剂后舌本转赤，苔色见黄。四剂后血止咽松，脉转弦数。六剂便行，而口秽始减， 平而唇肿亦消。八剂嗽平而苔退脉柔，斑回而痕如黑漆。始改轻清善后，径愈。又内子月事素调，春仲患上龈右痛不肿，痛连额角，鼻亦右塞，目中出火，齿缝流血，苔黄滑而不渴，痛甚则肢冷面赤，口涎大流，胸次不舒，便坚溲热，脉至缓滑，汛事逾期不至。亦是热伏营分，痰阻气机也。以小陷胸加元参、紫苑、菖蒲、竹茹、枳实、旋复花，煎调神犀丹。四服便行，经至而瘳。聊附二案，以见大意。又张氏妇，年五十岁，自季夏患呕吐，渐难饮食，食必膈痛，倾囊而出，夹以痰水，多药罔效。至盂冬，汛愆一度，以后仍行而痛吐不已，人渐委顿，不能起榻，大便甚艰，咸谓噎膈已成。迨初春，胎坠而病若失。盖其年逾七七，天癸未绝，既未停经而患痛吐，初不料为恶阻也。古云：“宁治十男子，莫治一妇人”，其以此夫？胎前最忌渗利，无湿者虽茯苓亦须避之。室女眼药，禁用虎骨，恐初娩时交骨难开也。相传人之胚胎，鼻先受形，而泰西书云：胚胎三十日具有眼模，六十日始有耳鼻。余按《佩 集》吉凶形兆谓之联。 字从目。所云眼模，正 兆之初萌也。其言颇有理。惟婴几倒植在腹之说，恐未必尽然耳。

　　又沛翁令郎上林先生世其业。忆嘉庆己卯春，先府君病温而大便自利，诸医皆宗陶氏伤寒书者，悉用柴、葛升提下陷之邪，屡服不应。或云漏底证，渐进温补，病日以剧，将治木矣。父执翁七丈荐上林先生来视，其年甚少。诊毕曰：温证也，殆误认伤寒而多服温燥之药耶？幸而自利不止，热势尚有出路，否则早成灰烬矣，安有今日乎？即用大剂犀角、石膏、银花、花粉、鲜生地、麦冬等药。嘱煎三大碗，置于榻前，频频灌之。药未煎成之际，令先笮青蔗浆恣饮之。诸亲长见方，相顾莫敢决。幸内有先慈主持，外仗金履思丈力排众议，遂煎其药如法灌之。一周时始竣，病即起色，因以渐愈。时雄年甫十二，聆浦言而心识之。逾二载，府君捐馆，雄糊口远游。闻上林先生以善用清凉，为众口所烁，乃从事于景岳，而以温补称。枉道徇人，惜哉！切脉列于四诊之末者，以脉之名目有限，而病之证候无穷也。证既不可以脉该，故先以可见、可闻者而审之，然后切脉之情，合证之形，四诊相合，病无遁情。设有不符，必有其故，或从或舍，自有机宜。神而明之，存乎其人。

　　（校）上论看法。

　　此先大父遗稿，随其意之所到而笔之，不分门类，故曰随笔。先府君辑注未竟，亦遽弃养。升于医学未尝深究，是以不敢补注，敬为诠次，缮成清本，以待镌云。嘉庆二十一年端阳后二日孙升谨校。

