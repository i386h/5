<!-- { "loadSidebar": true } -->
　　劳病每兼失血，治法不可执一，俞惺斋论之最详。且辨仲醇三法之流弊，亦皆中肯。末云血溢上窍，属阳盛阴虚、有升无降者十居八九，若谓服苦寒药必死，则《金匮》之泻心汤不几为罪之魁哉？尤为阐发至当。盖劳则火升，血因火溢，是其常也；其气不摄血，阳虚阴必走者，是其变也。不知其常，焉能知变？惟守经者能达权，苟不知常，侈痰其变，是为乱道。《内经》云：阴平阳秘，精神乃治。此为治虚之要旨。后人援引大易扶阳抑阴之说以欺世，甚以鳌山走马灯为喻，世皆惑之。香岩先生尝辨之曰：灯之动固由于火，而火之明本于油，若油干则火亦灭矣。可见阳脱者，亦阴先竭而阳无根据也。

　　（注）医贵识病，病识得真，则硝、黄、麻、桂皆是对病良药，病识不真，则参、 、归、地皆是杀人毒药。如丹溪先生善用知、柏，后人多议其非。若识病既真，辨其当用者而用之，知、柏亦有起死回生之力。阴虚火炽之劳，世岂无其证乎？最可笑者，黄履素执其己赋之偏，欲概万人之体，着《折肱漫录》极诋寒凉，专崇温燥。夫子曰：好仁不好学。其此公之谓哉！（刊）女子阴类，以血为主，故阴足而经行，血当外露者也；男子阳类，以气为主，故阴足而精通，血不外露者也。

　　苟无所伤，终身可以不露，露即病也，不过大小轻重之间耳。

　　精滑自遗，每成劳损，男女皆有之，丹溪谓女人之带下，即男子之精遗也。阴虚火动者为虚，湿热下注者为实。不论虚实，皆宜佐以黄柏，苦能坚阴固肾，寒能清热胜湿也。间有属阳虚而当温补者，百中一二耳。

　　（注）治湿热遗带松石猪肚丸、《元珠》端本丸，阴虚者三才封髓丹、六味地黄丸，皆有捷效。

　　女人虚劳较多于男子者，致虚致劳之途匪一，不仅隐曲抑郁也。月事未行，先有带下，带下过多，精髓渐渴，妇女习以为常，不比男子遗浊，初患即知为病也。迨至行经，或情怀不适，或起居不谨，或饮食不慎，皆能致病。病而失治、误治，驯至成劳。更有妊娠、产育之事，稍或不慎，略一误治，劳亦易致。兴言及此，可不怜乎？人子思之，可不孝乎？最不仁者，强裹其足，必欲弓小，图以悦人之目，而不惜女之躯，竟至因此成劳而死者，尤可惨矣，固轩、岐所未料及也。

　　（注）女子裹足，究不知始自何人。或云起于妲己，或云起于西施者，皆村瞽之谈也。或云肇于汉、唐，而元人伊芳世珍辑《 记》，引《修竹阁女训》谓范睢言裹足不入秦，用女喻也，是则战国时已有之矣。意彼时不过略为裹束，如满洲女子，不任其若男子之放大耳。故汉、唐诸诗咏美人者，并无弓履之称。迨李后主宫人娘，始作弓月之形，矫揉造作，卒致亡国，此简斋先生所以罪其作俑也。沈君文浦云：后人沿此，习成锢疾，母毒其女以为慈，姑虐其妇以为爱，遂造亿万世、亿万人无穷之孽。或曰不然，古人为此，非饰美丽也，为拘游走也。呜呼，岂理也哉！未嫁则父母拘之，既嫁则丈夫拘之，谨其闺门，严其出入，养其羞恶，课其女红，于以拘游走也何难之有？而顾为此戕贼形躯之事，忍莫甚矣！拙莫甚矣！戒邪视而凿其目，戒邪言而截其舌，岂理也哉？况古来贞静者，岂尽由步之纤？淫奔者，岂尽由履之巨？奈之何如就三木，如受刖刑，遂令髫龄弱质，罹鞠凶于早岁，遭荼毒以终身。每见负痛饮疼，因是而瘠病者有之，由是而夭亡者有之，幽闺暗狱，魄滞魂冤，哀平哉！想我国家平成以来，风同道一，男子剃头辫发，则晨夕省梳网之烦，暑月受清凉之福，德莫大焉，何独女子而不普沾其泽平？倘亦遵路遵道，顺天地之自然，极官骸之得所，岂不休欤！（校）裹足一事，相习成风，虽圣朝之仁政，不能尽革其陋俗，奈之何哉！无已，则《本草纲目》所采《闺阁事宜》一方，载朴硝条下，欲裹先洗，庶免其疼。俗传用凤仙花连根捶烂煎汤，频洗其足，则骨渐柔软，裹之不疼，亦妙方也。但断不可用猴骨洗脚。恐骨虽软，有终身不能行走之害也。

　　上论虚劳。

　　（刊）致劳之途多矣，而裹足成劳，诚轩、岐所未料及者。迩来不论男女，又于劳病门中增一坐位，久吸亚片，阴竭火炎，渐成烟劳，不能疗救。既促其命，亦倾其家，天下患之，竟无大药。安得轩、岐复起，为生民痛下针砭哉！张戴人云：惊者阳，从外入也，恐者阴，从内出也。惊者谓自不知故也，恐者自知也。足少阳胆经属木，胆者敢也，惊怕则胆伤矣。《内经》曰：惊者平之。平乃平常之义。如闻响而惊者，常击物作响，使习闻如平常，则不惊矣。夫惊则神上越，击物宜在下，使其下视，所以收神也。愚谓分惊恐为外入内出，可谓一言破的。古人皆云心主惊，而不知情志字皆从心，惟惊字从马，以马无胆，故善惊，惊则伤胆，允为卓识。盖人之勇懦、因胆之壮怯而分。观其论治，似属元妙，及至说破，又极平常，然岂常人所能测哉！（注）亘古以来，善治病者，莫如子和先生，不仅以汗、吐、下三法独擅千古也。

　　魏玉横治徐德滋女，年近二十。素患胁痛，月事先期，近因经迟数日，身面发疹，呕血盆许，心下若有一块上攻，必须重按抵住，否则上顶闷绝，脉来若有若无。此经水过期，乘肝火上逆而出，乃地气上攻之危证也。非大剂纯阴，何以挽回？予熟地二两，杞子一两。连进二服，即能仰卧，血止脉回。次日忽咳嗽无痰，肺金燥而肝火未平也。前方减半，加沙参、麦冬、生地、蒌仁，八剂而愈。愚按水、火、风，皆地气也。姜、附、白通，治地中水气上逆，以阳刚之品，迅扫浊阴也。喻氏论之详矣。此证风动火升，故以纯阴之品潜阳息风也。

　　可与喻氏并传。

　　（注）玉横先生治内伤专究肝肾，擅滋养之长，而地气之说，实发前人所未发者。

　　蒋仲芳治姚氏妇，年二十五岁。其月事或半年、或三月方得一行，温通补益、调治二载转剧。诊其脉微而涩，口干唇燥，手足心热。曰古法后期主寒，然此证热也。因热耗血，血少故后期耳。予大剂生地、当归、芩、栀、芎、芍、丹皮、泽兰、知母、鳖甲，六剂经准，一月后而孕矣。

　　（注）古法难执，岂经迟一证为然乎？以此推之，凡病皆宜细审其故矣。

　　世谓孕妇脚肿为男胎，且引宋少主微行，徐文伯从一案为证，实未然也。即以此案考之，少主脉之曰：此女胎也。文伯诊之曰：男胎也。是以脉断其为男，非以脚肿不能行断其为男也。设脚肿果主男胎，文伯岂未知之，而必诊而后断乎？史载其事，亦以传徐诊之神，非以论胎气而夸博雅也。后人误解，遂至误传。医书中此类甚多，不可不辨。

　　（注）史传徐诊之神而不明言脉象者，以脉难言语形容也。然其诊而断之之时，实以脉凭，不以脚凭也。

　　此犹误解，况深微奥妙之书乎？沈明生治姜敏中患衄不已，去血盈斗，一月后衄止，复患囊痈，六脉如丝，精神困惫，始犹健饭，渐至粥不入。诸医皆以为虚而当补，于是参、 不效，桂、附随之，愈补而形愈虚，愈温而气愈冷。延至冬至，沈视之曰：夫食虽不入，而大便秘结，证类虚寒，而口渴喜饮，则衄血之来，本由邪火上炽，乃遽用血脱益气之法，衄虽止而热移于下，发为囊痈，既溃，疡科又泥寒药不能收口之戒，亦务温补，家人目击病者 羸，又闻众口言虚，强令进食，以久卧床蓐之人，恣啖肥甘，不为运动，是以药食并壅，内热外寒，此病中之病，初非衄与痈所致，宜其愈补而愈不灵也。先哲云：脉浮者谷不化；又云：大实有羸状，误补益疾，其斯之谓欤？遂力主清润疏解，以硝、黄为前矛，而大便立通；以芩、芍为后劲，而饮食渐进；如丝之脉，一线添长；久冷之躯，一阳来复。不惟衄不再作，且令疮口易收。孰谓从脉可以舍证，不思而得病情哉？向非翻然易辙，转败为功，人惟知补之不效而已，又安知效之不在补也。故曰“此事难知”。

　　（注）人之误于温补者为独多，究之擅用温补之药者，不但初无害人之心，且亦有活人之意。只因食古不化，识证不清，虽误人之死，而不自知其非，自不知非，则自信益坚，甚而着书立说，以自误者误后人，后人不察，亦误信其自信者，而贻误于世。以误传误，误无底止，而疡科则尤甚焉。

　　孙东宿治潘见所患白浊，精淫淫下，三年不愈。脉来两寸短弱，两关滑。曰：疾易瘳，第必明年春仲，一剂可痊。问故。曰：《素问》云：必先岁气，毋伐天和。今所患为湿痰下流证也，而脉洪大见于尺部，为阳乘于阴，法当从阴引阳。今冬令为闭藏之候，冬之闭藏，实为来春发生根本，天人一理，若强升提之，是逆天时而泄元气也。后医者接踵，迄无效。至春分，迎孙。以白螺蛳壳火 四两为君，牡蛎二两为臣，半夏、葛根、柴胡、苦参各一两为佐，黄柏一两为使，面糊为丸，名端本丸。令早晚服之，不终剂而愈。

　　（注）此治内伤之经旨也，而薛氏不拘何病，不拘何时，动辄补中益气，虽明知其为阴虚阳浮，亦不轻割爱，连篇累犊，垂训后人。余恐受其害者，不止当时求治之人也。

　　读轩、岐、长沙之书，论疟不止少阳一经，治疟不仅柴胡一方，何以今人患疟，必以柴胡为不祧之药耶？夫风寒之疟，可以升散，暑湿之疟，必须清解。《随园诗话》云：丙子九月，余患疟。早饮吕医药，至日 呕逆头眩不止。家慈抱余起坐，觉血气自胸偾起，命在呼吸。适同征友南丰赵藜村来访，诊脉看方，曰：误矣！此阳明暑疟也，误以升麻、羌活提之，将血逆流而上，惟白虎汤可治。命速买石膏，加他药投之。甫饮一勺，如以钧之石将肠胃压下，血气全消。未半盂，沉沉睡去、额上微汗。朦胧中闻家慈 曰：岂非仙丹乎！迨醒，赵问思西瓜否，曰想甚。即命尽量食之。

　　入口如醍醐灌顶，晚即进粥，次日愈矣，愚谓随园幸遇赵公而不死，赵公幸遇随园而案传。惜医家不读诗话，诗家罕知医理，故录之。夫升麻、羌活，温散更甚于柴胡，误施于暑疟，宜乎血气逆流。吾尝见误用小柴胡汤于暑疟者，将热邪肝火一并提升，遂呕逆头眩，汗出热壮，胁痛耳聋，神昏欲厥。医者不察病因，但泥呕逆、耳聋、胁痛为少阳的证，更不必辨其邪之为寒为暑，而小柴胡之错遂成铁铸，虽病者枉死，亦瞑目而安于命矣。呜呼！医事难明。诚不可与伧父言也。

