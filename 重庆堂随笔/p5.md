<!-- { "loadSidebar": true } -->
　　（注）今人因伤寒少阳篇有耳聋一证，遂以小柴胡汤为外感耳聋之专方。若温热、暑湿诸感见耳聋者，皆热邪上蒸，金受火刑之故也，岂小柴胡之可投哉！往往初不耳聋，而柴胡一进，其耳遂聋者，柴胡提其热邪上升使然耳。随园先生患疟于深秋，而藜村识为暑邪，医亦精矣。虽无着述传世，于此可见一斑。

　　（刊）江西医学偏尚温补，而南丰赵君独能治暑，洵矫矫出群，不为习俗所移者。夫以洄溪之贤，治疟犹概用柴胡，则赵君识见之超，当在洄溪之上。殆为功名所累，故无传书。惜哉！缪仲醇治庄敛之暴泻，初不知其中巴豆毒也。因脉洪大而数，故用黄连、白芍、橘红、车前、扁豆、茯苓、石斛、甘草、煎成浸冷，和童便服。一剂泻止得眠，真妙方也。既而早用升麻，自悔不知为中毒，犹可诿也。

　　迨病平出外家，阴谋已发，浊气既已误升，何以熟地、山萸、河车、 、味酸腻重浊一概乱投，以致三年始愈，而更藉苦降收功，治法殊未尽善也。

　　（注）案中谓下多亡阴，忌用香燥，亦是名论。而病患不知饥饱者，显为胃阴受伤，设彼时投以甘凉养胃，勿用滋重丸药，则病必易愈。

　　香岩先生云：锁喉风之为病也，有闭、脱二证。闭证气道秘塞，关窍而死，脱证大汗、大吐、大泻，虚脱而死。闭证以开通为急，脱证以补敛为要。景岳所见燕都女子之病，乃闭证也。夫女子善怀，性执抑郁者多，年已及笄，未免有难言之隐，愤懑抑郁，肝气不得疏泄，决非一日，交秋令则肝气愈敛，或食生冷，或受寒凉，郁遏肝气，肝性促急，触而暴发，上干心肺之窍，口不能言，无肿无痛，见面色之青者，知其为肝病也。经云：暴病暴死，皆属于火。火郁于内，不能外达，故似寒证，关窍闭塞，经络不通，脉道不行，多见沉滞无火之脉。此时治法，惟紫金丹姜汤磨灌，则关隘必开，因内有麝香通窍；开口之后，然后用二陈加菖蒲、枳壳、香附、郁金之类降之。视为脱证用参，此雪上加霜耳。凡治病难明之证，必有至理焉，故不得不为之细辨。景岳自恃绝世聪明，毁谤前贤，而遇此证束手无策，毫无见识，而以独参汤议补，何得谓之明理乎？余在新场镇闵家，一仆妇因食梨藕生冷，一时喉闭锁定，不能出声，不知痛痒，手足冰冷，面色白而青，脉息沉伏，药不能进，余以前法治之而愈。盖因郁怒食生冷而起也。又治费氏女，年逾二十未嫁，忽然仆倒，手足冰冷，面色青，无痰声，不开口，脉息伏，亦用紫金丹开口，随进药而痊。凡遇不开口、无痛楚、忽然而起者，先以开通闭隘为第一着，语言得出，可以得生。若以为虚，妄投入参，无有不死者。

　　（注）中风证分闭脱，昔人已言之矣，喉证分闭脱，人所未言也。先生详为辨别，厥功伟哉！（刊）魏柳洲谓燕女之证，宜用左归合生脉，因误服辛温解散而致肺绝，与叶氏所论迥殊。据理论证，则叶说为优。然未知曾王父从何采入，故于《柳洲医话》既不删去，亦不敢妄加按语。今年得见叶氏《景岳发挥》，始知曾王父之所采，尚在此书未刻之时。今刻本更有批云：若肺气竭绝，必自汗气喘，此是闭塞，故关窍不通。反复申辨，学人识之。

　　药为补偏救弊之物，而治病有通因通用、塞因塞用之法。夫病既通矣，岂可再通？病既塞矣，岂容再塞？盖通因通用者，病虽似通而实不通，如热邪内炽，无从宣泄，逼迫津液妄行而下利清水，或燥矢阻于阳明，府气不行而稀水旁流，此似乎通而实不通，故宜亟通其府，俾热邪燥矢下行，则邪去正复而泻利自止。塞因塞用者，病虽似塞而实非塞，如气虚不能健运，以致胸痞、腹胀、便秘，或阴虚无以涵濡，以致火亢津枯气结，此似乎塞而实非塞，故气虚宜参、 等温补以宣阳，阴虚宜地、冬辈滋填而补血，俾气血流畅，则秘结自舒，岂非仍是通治塞、塞治通之常理哉？凡从治之法，可以类推矣。

　　（注）从治之法，从外面见证之标而言也。究其里面致病之本而论，则不拘何法，无非正治。

　　灵胎先生云：文中子曰：医者，意也；药者，瀹也。谓先通其意，而后用药物以疏瀹之。善哉言乎！医理在是矣。而意之通实难，泥一成之见，而欲强人之病以就吾说，其患在固执；好作聪明而不穷究乎古人之成书，是犹兵家之废阵图、法吏之废律令也，其患在不学。由前之说在不能用意，由后之说在误于用意夫。然以不学之人与不通之识，而又炽以忮同列、竞名利之心，以此用药，其不致抱薪而救火、持水而投石者几何哉？语云：学书纸费，学医人费。盖为此也。

　　（注）固执不通者，无才以胜其学也，好作聪明者，无学以副其才也。人必有天赋之才而读破万卷，庶可以为医矣。第人心不同，既如其面，而人体不同，亦如其心。病变无穷，证随体异，治虽宜遵古训，亦须活法在人。神而明之，化而裁之，非通才实学，卓识深思者，恶足以语此？（刊）学医人费，举世闻之，而不自揣其才学，辄欲为医者日益多。故昌邑黄玉楸之言曰：闻之《吕览》，始生之者天也，养成之者人也。成之者，遂其生也，是天人之合也。然生之者，布帛也，菽粟也；杀之者，若锋刃，若鼎镬，若水旱，若蝗螟。生之途未能十一，杀之途不止十三，何其生之寡而杀之多也！此人事也？抑天道那？玉楸子曰：此未足以为多也。有其至多者焉。屠羊说以屠羊传而羊不哀，其道孤也；无何屠牛坦以屠牛传而 丁起，其党渐众，牛始哀矣，无何高渐离以屠狗传而聂政兴、朱亥出、樊哙生，其徒愈繁而狗始悲矣；无何白起、章邯之属以战将名，甯成、郅都之辈以刑官着，自兹屠人者传矣。风气开，下流众，苟道将、尔朱荣之徒且比肩来，索元礼、来俊臣之类更接踵至，尤而效之，抑又甚焉。至于原野厌人之肉，川谷流人之血，人始哭矣。此良可疾首痛心巳，而君子未以为痛也。何则？大难既平，且不睹兵革之事，且不闻罗织之经，其人死，其祸绝，往者已矣，来者犹幸。夫何庸工群起而谈岐黄，则杀人至多而不可胜穷者，无如此甚矣，不以戈 而人罹锋刃，不事箝网而人遭诛夷，其书多，其传久，其流远，其派众，其人已死，其祸不绝，遂使四海之大，百世之远，尽饮其羽，饱其锋，登其梯，入其瓮。水旱不年有，而此无免时，蝗螟不岁见，而此无逃期，痛哉痛哉！此最可痛哭流涕者也。其天道乎？抑人事耶？雄谓此言沉痛已极，足以警世，故附录于此。惟黄氏虽精究医学，而泥古太甚，偏尚扶阳，恐未深于阅历者。所以非知之艰，行之艰也。杨素园大令云：玉楸所着各种，议论悉本《内经》，惟自负太高，未免有意矜奇，贤智之过，往往如此。斯为定评。大令又谓雄曰：从来趋时者，鲜实学，而潜心古训者，恒多不合时宜。兼而能之者，惟君乎？雄虽愧不敢当，亦不敢不勉，然而难也。

　　怪力乱神，虽圣人所不语，然尝曰敬鬼神而远之矣，则非无鬼神也。庸人惑之，儒者辟之，皆愚也。有病而辄事禳祷，则惑矣，患祟而辄云无鬼，则迂矣。《北史》顾欢取《孝经》置病患枕边愈疯颠，以正胜邪，可补灸鬼哭穴、服八毒赤丸，及移精变气诸法之未备，医者不可不知也。

　　（注）此言邪祟为病，间亦有之。若痰证、热证及七情为病，皆往往有类祟证，医者须辨明以释病家之惑，而后对证施治。不可以病患稍涉狂妄，即疑为鬼祟而为巫觋所欺也。

　　（刊）顾伊芳人孝廉室病鬼，医皆束手。木文和尚于病榻前焚香诵《中庸》，三复而瘳。缁衣也，心崇正学，则圣贤之徒矣；儒冠者，心惑邪说，即异端之流矣。余尝调俗儒不及高僧，倘有行韩子之事而人其人者，亦当区别以处之。不可因释老之故，而概视缁黄为非类。盖有畸人逸士， 傺无聊，遁迹于其间者矣。

　　怪证奇疾，间或有之，不可谓古书尽诬也。即寻常病证之奇幻，亦有古书所未载者。少所见而多所怪，陋矣；强不知以为知，妄矣。不陋不妄，可为名医。

　　（注）病形奇怪，变幻万端，古书所有者，时或见之，古书所无者，时亦闻之。盖造物之化工莫测，病机之酿疾无穷也。

　　（校）《宋史》吕夏卿得奇疾，身体渐缩，卒时才如小儿。他书亦有载此证者。揆之以理，其人必平时多饵丹石热药，以致消缩，而窦材云此证宜服丹、附，最属不经。

　　（刊）梁应来云：姑丈葛秋生病瘵，卒时身首缩小，名缩骨劳。可见近时亦有此证也。窦材乃妄人耳，自诩越人再世，所着《扁鹊心书》专尚丹石，欺世盗名，害人不浅。嗣有陈远公，所着《石室秘录》，论证列方，颇皆入理，奈蹈窦材故辙，假托轩、岐、仲景，诬圣愚人，贻讥后世，毛达可尝叹惜之。顷见番禺潘氏《海山仙馆丛书》，所收女科书三卷，文理粗鄙，剿袭甚多，托名傅青主先生手着之秘本。潘氏不知医理，误信梓行，玷辱青主矣。无知妄作，固不足论，以远公之学而托诸鬼神，诫不可解也，更有王养吾者，将郭氏《痧胀玉衡》窃为己有，假托深山野人之秘授，编其原方为六十四卦，未免伤及事主。而沈芊绿不察，采入《尊生》，何丹流受愚，重灾梨枣，案虽未破，君子病之。

　　医家临诊辨证，最要凝神定气。如曾世荣于船中治王千户子头疼额赤，诸治不效，动即大哭，细审知为船篷小篾刺入囟上皮内，镊去即愈。苟不细心审视而率意妄治，吾恐医者道少、病者人费矣。

　　（注）凝神定气，惟心小胆大者能之，忍辱负重，惟智圆行方者能之。不如是，不足以为名医。如临一大证，学识不足以当之，则宜举贤让能，不可蚊负以偾事；学识苟足以当之，而同道之识见不一，各抒议论者有之，簧鼓惑听者有之，阴谋排挤者有之，加以亲友之好恶，戚党之疑信，或热心关切，或乐祸幸灾，投剂果然渐效，群议自息，病或稍有波澜，众楚交咻，斯时也若执德不宏，悻悻然委而去之，病付庸手，坐视其危，岂不轻弃人命乎？且事败之后，亦未必竟无归咎之语。故非凝神定气之心思，不足以辨疑难险恶之大证，无含蓄坚忍之才力，不足以负扶危持颠之重任也。其学识全无，不知轻重，乱投药石，惟利是图者，乃无耻之徒，不可与忍辱负重同语矣。

　　（校）龙儿偶患足指 肿胀痛，适山妻往侍外姑疾，疡科治之益剧，日夜啼泣不止。山妻闻而遗归，涤去敷药谛视之，乃剃下短发一茎刺入甲 。时盛暑，小儿频脱袜，此必剃发落于鞋内所致也。镊而出之，遂愈。

　　正与曾案相类矣。

