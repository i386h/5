<!-- { "loadSidebar": true } -->
　　（刊）刺不镊出而误药妄治，在头者其祸稍轻，在趾者必至溃腐脱落而成残废。缘先慈耳目之聪明迥异于人，故至老不衰，而又善体人情，事上抚下，无不欣感，烹饪汤药，靡不周至，戚族中如有大病，必延往主裁，是以病情药性，诸练亦深。雄未冠以前，读《景岳全书》而喜之，遇证亦效其治法。先慈闻而痛戒曰：信道不笃，见异思迁，汝将为杀人之事乎？吾之阅历病证者多矣，无论外感不可妄投温补，即内伤证，必求其所伤何病而先治其伤，则病去而元自复。古人不曰内虚而曰内伤，顾名思义，则纯虚之证殊罕见也。汝何懵乎？雄聆训恍然渐有定见。三十年来，员不能起死人而生之，尚不致酿活病为死证者，先慈启迪之教也。今刊此案，不禁思亲之感。

　　滋补丸药，最难消化，脾胃不健者，断勿轻服。香岩先生云：湖州沈赤文，年甫冠，读书明敏，父母爱之如掌珠。将毕姻，合全鹿丸一料，少年四人分服。赤文于冬令服至春初，忽患浑身作痛，有如痛风，渐至腹中作痛，有形之块累累于肠，饮食不进，肌肉消瘦。诸医治之，乃父畏用消导清火之药，惟以参、术补方是从。至秋初邀余诊视，问曰：小儿晚间去黑粪如拳大者一块，目下遍身如火，欲饮井水，不知何故？余按脉数大，身体骨立，验其所下之块，黑而坚硬，意为瘀血结成，与酒蒸大黄丸二钱，下黑块不计，用水浸之，胖如黑豆。详询所以，乃全鹿丸未化也。始知为药所误，不数日热极而死，同服三少年，一患喉痹而死，一患肛门毒而死，一患吐血咳嗽而死。此皆无病而喜服温补之害也，录此以劝世人不必好补而服药。

　　（注）世人之爱其子也，始忧其不长，衣帛食肉以揠苗，继虑其虚羸，朝丸暮药为常馔，逢节则参，遇劳则参，酿疾延劳，半由乎此。虽曰爱之，其实害之。愚谓富贵之家，何不将此终年无病所服参药之费，延医合药，施诊贫病，报施不爽，则我之子孙自然康强逢吉，不必虑其虚羸而为无病之呻矣。岂不美哉！香岩先生治痘多活法。尝于肩舆中见采桑妇，先生令舆人往搂之。妇大怒詈，其夫将扭舆人殴打。先生晓之曰：汝妇痘已在皮膜间，因气滞闭不能出，吾特激之使怒，今夜可遽发，否则殆矣，已而果验。又一富家子病痘闭，诸医束手，先生命取新洁大漆桌十余张，裸儿卧于上，以手展转之，桌热即易，如是殆遍，至夜痘怒发得生。又先生之外孙甫一龄，痘闭不出，母乃抱归求救。先生视之甚逆，沉思良久，裸儿键置空室中，禁女弗启视。迨夜深始出之，痘已遍体粒粒如珠。因空屋多蚊，借其 肤以发也。又汪益美布铺伙友壮年患痘闭，群医不能措手。先生令取鸡粪若干，以醇酒热调如糊，遍涂其身面手足。越宿鸡矢燥落裂剥，而痘已出矣。此皆神而明之之治，录之亦可发人之慧悟。然激之使发者，气闭也，展转于新漆之桌者，火闭也，假蚊口以嘬之者，血闭也；涂之以鸡矢醴者，寒闭也。虽外治也，而有分别之妙义焉。苟欲效颦，亦当审谛。

　　（校）上论治案。

　　（刊）徐洄溪云：痘证因时而变，不但历代不同，隔数十年亦有小变。余谓痘证每因时邪引动而发，万密斋尝言之，王清任亦论之，故不但数十年有小变，即一、二年间亦有判然迥异者。盖痘有痘疫， 有 疫，儿科拘守古法，但可以治常痘，此建中《琐言》之所以有救偏良法也。后人不知此义，辄訾其浪用石膏、大黄为偏，谓止可以救惯用热药之偏，岂为知人论世之言哉！但痘挟疫邪，非用费氏之法不可。惜幼科罕读其书，不识病因，往往阖境沿村，夭枉载道，诿诸天数，岂尽然欤！吾先慈幼时患痘，头面虽少，遍身密布，紫黑焦枯，略无润泽，诸医束手。老医包士安曰：此名螺疔痘，用大黄、石膏多剂，毫无起色，奄奄一息，已绝望矣。偶亲串中遣一越人陈妪来探疾，见而 云：尚可图也。亟以银针将遍身之痘逐粒挑出如黑豆者一颗，随以珍珠八宝丹糁入，外用朱养心家碧玉膏封之，即能进粥，不劳余药而生。又定州杨素园大令云：阜平赵功甫邃于医，凡一切丸散，人所不能辨其中为何药者，赵一嗅而知之，历试不爽，殆与离娄之明、易牙之舌，皆为天畀之独也。生平长于治痘，痘始萌，一望已知其结局，虽极危之证，治之无不收功。自云一生疗痘，无药不用，而从未有用附子者。并识之，以质治痘名家。

　　开物成务之圣人，悯民疾苦，救其夭札，而垂以药治病之教，诚辅相裁成之大道也。乃秦政、汉武，穷奢极欲，妄求不死，于是方伎进、邪说兴焉。故今世所传《神农本草经》、《黄帝内经》等书，皆有方伎之言附会其中，如轻身不老、久服延年等语是也。即班氏《艺文志》亦承其陋，谓方伎之别有四：曰医经，曰经方，曰房中，曰神仙。夫医理经方，皆圣王康济苍生之术，岂可与房中、神仙之邪说并列为方伎哉！后人惑之，沦于杂学，幸天纵长沙，集医经、经方之大成，置房中、神仙于不论，炎黄大道，赖以复明。于戏！此其所以为医圣也。或老年血气衰弱，精力不充，藉药饵以佐谷肉果菜所未逮，亦人子竭力孝养之一端，固未可尽非焉。

　　但弗惑于邪说，妄求长生而服金石等药，以速其死耳。古书惟《元和纪用经》以不用桂、附、石药者为上丹，犹为近理，故首录其方于下。

　　上丹

　　 平补气血，健力加餐。

　　北五味（八两，夏月再加四两） 百部（酒宿浸焙） 菟丝子（酒宿浸焙） 淡肉苁蓉（酒浸各二两，四季土旺，苁蓉再加六两） 杜仲（炒） 巴戟肉 远志肉（各二两，冬月远志再加六两） 甘枸杞（二两，秋月再加六两） 防风（无叉枝者） 白茯苓 蛇床子（炒） 柏子仁（另研） 干薯蓣（各二两）

　　上十三味，用甘泉、桑柴火、砂锅，煎至味尽去滓，将药汁慢火熬成膏，瓷器收盛。封置泥地或冷水中拔去火气。每晨淡盐汤调服数钱，春月用枣汤化服。

　　（注）医书有肥儿丸，无养老方，可见人情之浓于慈、薄于孝，故《韩氏医通》尝三叹焉。先府君年逾大耋，神明不衰，虽知医而素不服药，独谆谆以养老为言。夫良医不治老，老岂能治之转少哉？然药以扶老，使之康健而少病，未始非怡清养志之先务，虽以药扶老，实以孝治人耳。上丹本是丸方，恐老人脾气不健，运化殊难，改丸为膏，俾易融洽。酒宿浸者，酒浸一宿也。

　　集灵膏

　　 人年五十，阴气先衰，老人阴亏者多，此方滋养真阴，柔和筋骨。

　　西洋参（取结实壮大者，刮去皮，饭上蒸九次，日中晒九次） 甘杞子 怀牛膝（酒蒸） 天冬 麦冬怀生地 怀熟地 仙灵脾上八味，等分，熬成膏，白汤或温酒调服。

　　（注）此方始见于《广笔记》，无仙灵脾，云出内府，又载于《治法汇》，并无牛膝。方后法血虚加当归四两，脾弱加白术四两或八两。且云治一切气血两虚，身弱咳嗽者，罔不获效。凡少年但觉气弱倦怠，津液少，虚火上炎，急宜服之，免成劳损。后惟魏玉横先生善用此方，《续名医类案》极言其功效。愚谓即人参固本加味也，峻补肝肾之阴，实无出此方之上者。原方用人参，近年参价甚昂，非大力者不能致，易以西洋参，可与贫富共之矣。方名“集灵”，则以有仙灵脾者为是。《理虚元鉴》治劳嗽，于原方去参、膝，加甘、桔、元参。

　　（刊）如治阴虚遗带，宜去牛膝，加黄柏。凡便滑者，亦宜去牛膝，重加生薏苡仁。

　　草灵丹

　　 老人阳气偏虚，便溺不禁者，用此温补下元，可以耐冷。

　　茅山苍术（泔水浸，刮去皮，饭锅上酒蒸透） 川椒红（各四两） 怀熟地 干薯蓣（各三两） 炙甘草茯苓（各二两） 茴香（二两盐水炒） 川乌（制一两）

　　上八味，将六味研细末，以熟地杵膏、薯蓣煮糊，共杵丸，梧子大。每三十丸，空心淡盐汤下，以干食物压之。

　　（注）脾肾两亏，内挟寒湿者，此方宜方。若阴虚火盛之人，不可服也。

　　十灰散

　　 治吐血、咯血、嗽血，先用此药止之。

　　大蓟 小蓟 荷叶 扁柏叶 茅根 茜根 栀子 大黄 丹皮 棕榈皮上十味，等分烧灰存性，研极细末，以纸包置泥地上一夕出火气。每服五钱，藕汁或芦菔汁或京墨汁半碗调服。

　　（注）按原注云：吐血者竞推葛氏，而先生首以此方止血，明明劫剂，毫无顾忌，细玩始知先生意之到、理之精也，人生于阳，根于阴，阴气亏则阳自胜，上气为之喘促，咳吐痰沫，发热面红，无不相因而至，故留得一分自家之血，即减得一分上升之火，易为收拾。何今日之医动以引火归经为谈，不可概用止血之味，甚至有吐出亦美，壅反为害，遂令迁延时日，阴虚阳旺，煎熬不止。至于不救。果谁之咎？执引经而缓时日，冀复元神，吾恐有形之血岂能使之速生，而无偶之阳何法使之速降？此先生所以急于止血之大旨也。

　　（刊）诸药烧黑，皆能止血，故以“十灰”名其方。然止涩之品仅棕榈一味，余皆清血之热、行血之滞、破血之瘀者，合以为剂，虽主止血而无兜涩留瘀之弊，雄每用之，并无后患，何可视为劫剂乎？

　　太平丸

　　 治久嗽肺萎肺痈。

　　天冬 麦冬 知母 川贝母 款冬花（各三两） 杏仁 当归 熟地 生地 黄连（各一两五钱） 蒲黄京墨 桔梗 薄荷（各一两）

　　上十四味，研细末和匀，以白蜜四两，于银石器中炼熟，再入黑驴皮胶一两五钱，俟烊后下诸药末搅匀，再入麝香少许，熬二、三沸，即丸弹子大。食后细嚼一丸，薄荷汤缓缓化下。临卧噙此丸仰卧，使药流入肺窍，则肺清嗽减。凡咳嗽服此，七日自痊。

　　（注）肺居膈上，汤药荡涤宜下，已过病所，宜乎难效，此噙化法之所以妙也。后庄一生治气郁痰凝，胸膈痞塞，用人参、贝母、苦参、沉香、薄荷，为末蜜丸，噙口中听其自化，徐徐沁入。可谓善得师者。

　　润肺膏

　　 治久嗽肺燥肺萎。

　　羊肺（一具） 杏仁（净研） 柿霜 真酥 真粉（各一两） 白蜜（二两）

　　上将羊肺洗净，次将五味入水搅粘，灌入肺中，白水煮熟，如常服食。

