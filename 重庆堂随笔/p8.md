<!-- { "loadSidebar": true } -->
　　生黄丝绢（一尺剪碎） 白丹皮根木 白芨（各一钱）

　　上三味，水一碗，煮至绢练如饧。空心服，咽时不得作声。

　　（注）晋三先生云：脬，妇之膀胱也。产时为稳婆所伤，小水淋漓无度。观其补法，有不可思议之妙。生丝造者曰绢，色黄者入血，丹皮连木者入里，色白者走气：二者皆能泻膀胱之火，引清气以达外窍。白芨性粘，功专收涩，能补五内之破损。咽之无声乃有效者，盖声出于五脏，有声则五脏之气动而来迎，无声则五脏之气静而宁谧，所饵之药不由五脏分布入肺，竟从胃口阑门泌别清浊之处，由脂膜之络，渗于膀胱之外膜，使白芨得以护外而为固也。

　　（刊）二方用药，可谓情义入神，而前方煎法，此方服法，尤足开人之慧悟也。

　　青附金丹

　　 治妇女 瘕等病。

　　青皮（切四两，用消石五钱化水浸） 香附（捶碎四两，童便浸） 郁金（敲碎二两，用生矾五钱化水浸） 丹参（切三两，姜汁浸）

　　上四味，研细末，醋糊丸，麻子大，晒干洒上阿胶水，摇令光泽，再用：人参 当归 川芎（各一两） 白术 茯苓 制半夏（各二两） 陈皮 炙草（各五钱）

　　上八味，研细末，以米饮泛在光泽小丸上作外廓，晒干。每三钱，开水下。

　　（注）此薛氏法，方制甚奇。缘虚弱人而患症痞 癖有形之病，不可径施攻下，故用此为缓消之计。其妙在以六君、归、芎为外廓，使药入胃时不知有攻消之味，而胃气不伤，迨其渐化，则对证之药已至病所，俾病去而正不伤。诚女科之要方也。

　　（刊）妇女经产，皆以血为用，故其体多虚，而受制于人，故其气多郁，气郁则痰易凝而血易滞，此症等病所由成也。粗工率用峻剂，但可以治实证，庸流偏于养正，每致延为痼疾。观此方以六君、归、芎先为保护中气，已寓化痰养血之治，可谓所至秋毫无犯，而暗伏奇兵拔其负固，安良除暴，允为王者之师。喻氏论治下焦寒疝，义本于止，岂非善得师哉！雄谓以此类推，凡治下焦病，皆宜仿此法，庶无谚所云：“兵马过”，篱笆破之弊也。

　　五香丸

　　 治同上。

　　五灵脂（一斤） 香附（去净毛一斤，水浸一日） 黑牵牛 白牵牛（各取头末二两）

　　上四味，于未研之先，一半微火炒熟，一半生用。共研细末，和匀，醋糊丸，芦菔子大。每七、八分或一钱，临卧姜汤下；次早再一服，即愈。孕妇忌服，小儿减半，虚人慎用。

　　（注）五灵脂破瘀安新，香附调气舒郁，牵牛开结行痰、逐饮通水，合为消 散癖之方，不为不峻，然每服钱许，用治实证，尚为善药。即痰积食积，气滞成瘕，蛊膈肿胀，实痢初起，审属痞聚在腹、有形攻痛之证，皆可治之。虚人或以六君子加归、芍，作煎剂送服亦可。

　　导症囊

　　 治血因寒阻，凝结成症。

　　川椒 皂角（各一两） 细辛（一两五钱）

　　上三味，为末，以三角囊大如指者，长二寸，盛药，纳入阴户内，欲便则出之，便已再纳。症化恶血而下，以温汤洗之，三日勿近男子。

　　（注）外治法药虽峻，似不比内服者之虑其耗伤元气也。然药皆辛热，必确因寒阻血凝为病者，始为对证。

　　观症化恶血而下句，义自显然矣。

　　保婴汤

　　 治小儿诸病。

　　陈米 黄土 嫩竹叶 芦菔子 薄荷叶 灯草心 麦上七味，随证所主者多用，其余次之。每服不过三钱，袋盛煮汤，任意渴饮。如便燥者，调入白蜜少许。

　　（注）小儿之病，多起于乳食不节，此汤调养脾胃，巳扼幼科之要，故可随证损益，以应诸病。若夏月泄泻，尤为妙方。即痘疹后调理，亦宜准此。不可以平淡忽之，而从事温补致酿别恙也。

　　（刊）小儿以脾胃为后天根本，乳食不节，脾胃有伤，渐难运化，吐泻乃作。久则脾土虚弱，肝木乘之，粪色渐青，面部萎白带青，手足微搐无力，神气恹恹不振，而慢脾成矣。江笔花《医镜》云：时俗所谓慢惊风，即木侮土是也。初起宜异功散，甚者加木香、肉桂。若肢冷、唇白、息微，元气欲脱也，急用附子理中汤，尚可挽回。然变之速者，用药稍缓即不济事，未可概视为慢也。雄按：庄氏《福幼编》专论此证，若果系此证，应用此药，乃谓执一方而可通治泄泻，其祸可胜言哉。

　　天一丸

　　 治小儿百病。

　　灯草心（十斤，以米粉浆染，晒干研末，入水澄之，浮者为灯心，取出又晒干，入药用二两五钱，而沉者为米粉，不用矣） 赤白茯苓（去皮，兼用茯神去木五两） 滑石（水飞过五两） 猪苓（去皮二两） 泽泻（去芦三两）

　　上五味，各为细末，以潞党参熬膏和丸，龙眼大，辰砂为衣，飞金为裹。每一丸，随证用引调服。

　　（注）韩天爵云：小儿生理向上，本天一生水之妙，故治病以小水通利为快捷方式也。愚谓小水通利则病有去路，故曰快捷方式。谚云：“溲多无病，矢多无命”，即此义也。

　　清惊散

　　 治小儿痉厥螈 。

　　陈胆星（九分） 飞辰砂（一分）

　　上二味，研细，以竹沥半小杯，生姜汁一小匙和匀，再用麦冬一钱，橘红八分，薄荷尖一分，煎汤调服。

　　（注）俗传急惊风，方中行、喻嘉言两先生辟之甚详。此方以降痰、清热、息风为治，得其指矣。

　　（刊）《医镜》云：俗云急惊风，痰火闭也。小儿或感风寒，或积乳食，皆能生痰，痰积则化火，或受暑热，亦生火，失于清解，则火升而痰亦升，痰火上壅，闭其肺窍，则诸窍皆闭。其证目直气喘，昏闷不醒，且火甚则肝燥筋急。为搐搦掣颤。反张窜视，而八候生焉。总由痰火闭结，肝风内动而成，非吓惊也。当其拘挛弓仰之时，不可用力紧抱，但以手扶，听其自抽自止，庶不伤经络而成废人。初起宜通关散开其嚏，得嚏则醒，次以竹沥或梨汁、芦菔汁和入石菖蒲汁灌之，火降痰平，则病自己。愈后宜清热养阴，勿投温补。雄按：“痰”古作“淡”，显系二火搏水以成痰也。万密斋尝云：人之有痰，犹木之有津，时令大热，草木流津，痰自热生，此明验也。痰犹水也，附气自行，过颡在山，岂水之性哉！乃搏激使之也。故雄谓胃火盛则饮食生痰，痰愈盛则肥浓愈嗜者是也。肝火炽则津液凝痰，痰愈盛则筋络愈燥者是也。痰因火动，理自不诬。

　　顺流丹

　　 治痘证险逆。

　　当归 川芎 升麻 甘草（各六两）

　　上四味， 粗末，于腊月八日取东流清水七大碗，煎至三大碗，去渣，将药盛新砂锅内，再选：明净完体辰砂（四两）

　　上砂盛细绢袋内，以线扎口，悬系药汁中，约离锅底一指，以桑柴慢火煮至汁尽，取起研细末，瓷瓶收藏，另用：好糯米（半升，淘净控干水气）

　　再以盐卤和净黄土干湿得所，包米为团，放炭火内， 令通红，速即取出，冷定劈开，拣米粒色黄有性者，亦研细末。别盛瓷瓶收藏。凡小儿一岁足者，用辰砂末、米末各一分，白蜜一茶匙，米汤半杯，醇酒三匙，共二未调匀，以茶匙徐徐喂服。未出痘者免出，已见点者必稀，陷没者片时即起。合药一料，施送可救数百人，惟合时须焚香净室吉人，勿令鸡犬、阴宦、孝服、生理残障、秽病患见，慎之珍之。

　　（注）《古愚消夏录》载此方，云真定梁氏世施此药，厥功甚着。而用药平淡，制法甚奇，名之曰“顺流丹”，盖以水向东流为顺，用治逆痘，证即转顺。夫□致胶煎以伏流之阿水，则名阿胶，亦为其功在水耳。故煎药之水，不可不因证而择其宜也。第东流水既取其顺趋，亦取其流行、煎药者宜取而即用，不可久停以失流行之性。观其不用井水、止水，意可见矣。

　　（校）上论方剂。

　　六月初一日取好水藏之，久而弥佳，名六一水，又名神仙水，宜于夏秋烹茗。何氏《医碥》煎药用水歌云：急流性速堪通便。宣吐回澜水最宜，百沸气腾能取汗，甘澜劳水意同之，黄齑水吐痰和食，霍乱阴阳水可医，新汲无根皆取井，除烦去热补阴施，地浆解毒兼清暑，腊雪寒冰疗疫奇，更有轻灵气化水，奇功千古少人知，堪调升降充津液，滋水清金更益脾。

　　（刊）雨雪之水名曰天泉，即半天河水，一名上池水。其质最轻，其味最淡，宜煎清肃上焦药，沦茗远胜山泉。惟吾杭饮之，故人文秀美，甲于天下。杭城皆瓦屋，以竹木或砖或铜锡为承 ，引其水而注之缸，然必日使人梯而上视，如有鸟恶猫秽之瓦，即以洁瓦易之，再以净帚频为扫除，毋使木叶尘砂之积，则水始清。若近厨突之屋，必有煤 之污，勿取其水也，狂风骤雨之水，必夹尘砂，亦勿取焉。久晴乍雨之水，亦勿遽取，恐瓦有积垢，翟之未净也。既注之缸，必待其澄，而后挹其清者，藏诸别缸，藏久弥良。凡藏水之缸，宜身长而口小者，上以缶盆幂之，而置于有风无日之所，日晒久则水易耗而色不白也。置缸之地须 以石，俾免湿气上蒸也。严寒之际，缸虑冻裂，每缸内入以粗松柴三、四尺，即不泐。先慈嗜茗而取水甚严，蓄水甚精，谨详识之。虽他处亦可仿行，以免水土恶劣之病，不但备烹茶煮药之用已。

　　又凡溪涧之水恶劣者，其山必 ，或为砒矾毒药之所产，或为虫蛇猛兽之所居。而人之饮食，首重于水，乍入其乡者饮之，疾病生焉，生于其地者习之，狠戾钟焉。欲筹斡旋补救之策，以期革犷悍之俗，而康济斯民者，惟有深凿井泉，是为亟务。爰附泰西掘井法于下，庶无井之处悉可广凿焉。

　　高地作井，未审泉源所在，其求之之法有四：第一气试。当夜水气恒上腾，日出即止。今欲知此地水脉安在，宜掘一地窖，于天明辨色时，人入窖，以目切地，望地面有气如烟腾腾上出者，水气也。气所出处，水脉在其下。

　　第二盘试。望气之法，旷野则可，城邑之中，室居之侧，气不可见。宜掘地深三尺，广长任意，用铜锡盘一具，清油微微遍擦之，窖底用木高一、二寸以 盘，偃置之，盘上干草盖之，草上土盖之，越一日开视。盘底有水欲滴者，其下则泉也。

　　第三缶试。近陶家之处，取瓶缶坯子一具，如前铜盘法用之。水气沁入瓶缶者，其下泉也。无陶之处以土甓代之，或用羊绒代之。羊绒者不受湿，得水气必足见也。

　　第四火试。掘地如前，篝火其底，烟气上升婉蜒曲折者，是水气所滞，其下则泉也。烟气直上者否。

