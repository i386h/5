<!-- { "loadSidebar": true } -->
　　凿井之法有五：第一择地。山麓为上，蒙泉所出，阴阳适宜；园林室屋所在，向阳之地次之，旷野又次之，山腰者居阳则太热，居阴则太寒，为下。凿井者察泉水之有无，斟酌避就之。

　　第二量浅深。井与江河地脉通贯，其水浅深尺度必等。今问凿井应深几何，宜度天时旱涝河水所至，酌量加深几何而为之度。去江河远者不论。

　　第三避震气。地中之脉，条理相通，有气伏行焉，强而密理，中人者九窍俱塞，迷闷而死。凡山乡高亢之地多有之，泽国鲜焉。此地震之所由也，故曰震气。凡凿井遇此，觉有气飒飒侵人，急起避之，俟泄尽更下凿之。欲候知气尽者，缒灯火下视之，火不灭是气尽也。

　　第四察泉脉。凡掘井及泉，视水所来而辨其土色。若赤埴土，其水味恶。赤埴，粘土也，中为甓为瓦者是。

　　若散沙土，水味稍淡。若黑坟土，其水良。黑坟者，其土色黑稍粘也。若沙中带细石子者，其水最良。

　　第五澄水。凡作井底，用木为下，砖次之，石次之，铅为上。既作底，更加细石子浓一、二尺，能令水清而味美。

　　试水美恶，辨水高下，其法有五。凡江、河、井、泉、雨、雪之水，试法皆同。

　　第一煮试。取清水置净器煮熟，倾入白瓷器中，候澄清，下有沙土者，此水质浊也。水之良者无滓。又水之良者，以煮物则易熟。

　　第二日试。清水置白瓷器中，向日下，令日光正射水，视日光中若有尘埃氤氲如游气者，此水质不净也。

　　水之良者，其澄彻底。

　　第三味试。水元行也，元行无味，无味者真水。凡味皆从外合之，故试水以淡为主，味佳者次之，味恶为下。

　　第四称试。有各种水欲辨优劣，以一器更酌而衡之，轻者为上。

　　第五纸帛试。用纸或绢帛之类色莹白者，以水蘸而干之，无痕迹者为上。

　　又按人可以一日无谷，不可以一日无水，水之于人，顾不重欤？苟知掘井试水之法，则在在可饮甘泉，且借以备旱灾，救火患，一举而数善存焉。雄性喜凿井，奈无其力，惟冀同志者匡余未逮为幸。但井栏之口宜小，庶免坠溺之虞，尤为切要。设无水之地而不能凿井者，更有水库一法。泰西书云：若天府金城，居高深险，江河溪涧，境绝路殊，凿井百寻，盈车载绠，时逢亢旱，涓滴如珠，或绝徼孤悬，恒须远汲，长围久困，人马乏竭，如此之类，世多有之，临渴为谋，岂有及哉？计惟恒储雨雪之水，可以御穷，而人情狃近，未或先虑，及其已至，坐槁而已。亦有根据山掘地，造作塘池，以为旱备，而弥月不雨，已成龟坼，徒伤 注之易穷，不悟渗漏之实多也。西方诸国因山为城者，其人积水有如积谷，谷防红腐，水防漏渫，其为计虑，亦略同之。以故作为水库，率令家有三年之蓄，虽有大旱，遇强敌，莫我难焉。且上方之水，比于地中，陈久之水，方于新汲，其蠲烦去疾，益人利物，往往胜之。彼山城之人，遇江河泉井之水，犹鄙不屑尝矣。名曰水库者，固之其下，使无受渫也，幂之其上，使无受损也。四行之性，土为至干，甚于火矣。水居地中，风过损焉，日过损焉，夏之日大旱，金石流，土山焦，而水独存乎？故固之，故幂之。水库之事有九：一曰具，具者庀其物也，二曰剂，剂所以为之和也，三曰凿，凿所以为之容也，四曰筑，筑所以为之地也，五曰涂，涂所以为之固也，六曰盖，盖所以为之幂也，七曰注，注所以为之积也；八曰挹，挹所以受其用也；九曰修，修所以为之弥缝其阙也。

　　卷下

　　药字从草，故神农辨药之书曰《本草经》，则本草宜以草部居先。草类甚多，孔子曰：兰为王者之香，则兰之于草，亦犹麒麟之于走兽，凤凰之于飞鸟，后之修本草者，苟折衷于圣人，自当以兰为冠矣。兰以素心者为贵，舒思虑之郁结，蠲蕴伏之浊邪，稀痘催生，清神养液，禀天地至清之气而生，故昔人有吹气如兰之喻。

　　晓岚先生《笔记》云：苗峒地界值兰开时，有食兰蕊之虫，形似蜈蚣而色青，取置杯中，洒以盐末少许，覆之以盖，须臾化为水，湛然净绿，澈如琉璃，兰气扑鼻。用以代醯，香沁齿颊，半日后尚留余味。然兰谢时即死，殊不易得，彼地亦甚珍也，惜不知其何名。愚谓此虫可与脉望、鞠通相鼎立，洵称仙品，宜其不易得也。夫虫而食兰，犹得仙致，施之于人，效自可知。乃有以省头草当之者，抑何陋耶！（刊）潮州蔗田接壤，食蔗之虫形如蚕蛹而小，味极甘美，性凉，解热毒，助痘浆，可与兰虫并传。

　　古之权量既小，而药剂甚轻，每服数钱者居多；今世反是，故药价渐贵，所以患病愈难矣，不但良医罕出也。如人参一味，竟为富贵人常馔。夫人参亦草根耳，天之生此，原以疗人之病，非以养人之生。因无病之人竞相购服，而视为养生之物，无怪乎其价之日昂也。其价既昂，伪物日多，而病之果当用此者，遂不能用矣。岂非以有用之才，销磨于无用之地，而需才之时，反无才用乎？其实古之人参微凉微苦，与近时西洋参性味略同，深明医理者似可通融代用，不必刻舟求剑，而默赞参价之昂，擅破贫人之产也。如证属大虚，西洋参嫌其力薄，不妨以黄 、甘草、枸杞子、龙眼肉之类随宜匡佐，亦在善用者驱策得其道尔。

　　此外更有习俗相沿而不知其误者，略论如上。

　　枸杞子味纯甘，色大赤，其质润，其性平。《圣济》以一味治短气。余谓其专补心血，非他药所能及也，与元参、甘草同用，名坎离丹，可以交通心肾。

　　肉苁蓉温润潜阳，阴虚阳浮者，滋清药中皆可佐用。

　　石菖蒲舒心气，畅心神，怡心情，益心志，妙药也。而世俗有散心之说，不知创自何人。审是，则周文王嗜此，何以多男而寿考耶？故清解药用之，赖以 痰秽之浊而卫宫城；滋养药用之，借以宣心思之结而通神明。

　　《本经》淫羊藿气寒味辛无毒，主阴痿绝伤，茎中痛，利小便，益气力，强志。后人因《别录》羊食而淫之说，遂改为性热助阳，误矣。夫羊性喜淫，乃其天赋，不必食此藿也。即谓食之益淫，故以命名，然人非羊也，食之何必淫？吾乡畜羊者，秋冬以桑叶饲之，故羊之益人，惟杭、嘉、湖者为最。然桑叶者，蚕食之而成丝之物也，若谓人食淫羊之藿而亦淫，则羊食成丝之桑而亦丝矣。盖体脏既殊，不能以一例论也。如矾石之为物也，蚕食之肥，鼠食之死。可见药有定性而体脏不同，则性亦随之而变矣。余谓羊为火畜，藿禀水气，羊果食藿而益淫，亦《内经》阴平阳秘之旨耳。惟叶氏云：淫羊藿气寒，禀天冬令之水气，入足少阴肾经，味辛无毒，得地润泽之金味，入手太阴肺经。气味降多于升，阴也。阴者，宗筋也。水不制火，火热则筋失其刚性也而痿矣。淫羊藿入肾而气寒，寒足以制火而痿自愈也。绝伤者，阴绝而精伤也。气寒益水，味辛能润，润则阴精充也。茎，玉茎也。痛者，火郁于中也。热者清之以寒，郁者散之以辛，所以主茎中痛也。小便气化乃出，辛寒之品，清肃肺气，故利小便。肺主气，肾统气，寒益肾，辛润肺，故益气力也。气力既益，内养刚大，所以强志，盖肾藏志也。此解真得其要者，故录之以释诸家之惑。且肾主骨，阴虚骨痿者亦为要药。经云，肾苦燥，急食辛以润之，正指此也。

　　（刊）邹氏《本经续疏》亦详辨淫羊藿性不助阳，与《解要》合。体脏之殊，不但人物迥别，即人与人亦有大不同者。《居易录》云：江南萧某食香蕈则死，又有王生者饮茶则死，必二、三日始苏，医无能识其故者。雄尝见黟人汪振声食鳖则醉，仁和赵子循茂才饮蔗浆辄衄，定州杨素园大令啖海参必发热，须以大黄泻之而安，皆不可以恒理测也。食物且然，而况于药平？用药者可不知药有定性、气随人异之说，而先辨别其脏性乎？沙参清肺，盖肺属金而畏火，清火保金，故曰补肺。肺主一身之气，肺气清则治节有权，诸脏皆资其灌溉，故曰补五脏之阴。肺气肃则下行自顺，气化咸借以承宣，故清肺药皆通小水。喻氏谓有肺者有溺，无肺者无溺，可云勘破机关。

　　（注）六腑气化，必禀司脏真。昔人治肺气不化，膀胱为热邪所滞，而小溲不通，少腹与睾丸胀痛者，一味沙参大剂煎服，覆杯而愈。是肺气化而小溲通也。后人不曰沙参可通溲闭，乃谓沙参可治疝气，误矣。黄履素见一味芦菔子通小便，诧以为奇。盖不知芦菔子亦下气最速之物，服之即通者，病由气闭也。故勘病必察其所以致病之由，则用药自臻神化，而无执死药以疗活病之弊矣。

　　桔梗开肺气之结，宣心气之郁，上焦药也。肺气开则府气通，故亦治腹痛下利，昔人谓其升中有降者是矣。然毕竟升药，病属上焦实证而下焦无病者，固可用也；若下焦阴虚而浮火易动者，即当慎之；其病虽见于上焦，而来源于下焦者，尤为禁剂。昔人舟楫之说，最易误人。夫气味轻清之药，皆治上焦，载以舟楫，已觉多事，质重味浓之药，皆治下焦，载以上行，更属无谓。故不但下焦病不可用，即上焦病亦惟邪痹于肺、气郁于心，结在阳分者始可用之。如咽喉、痰嗽等证，惟风寒外闭者宜之，不但阴虚内伤为禁药，即火毒上升之宜清降者，亦不可用也。

　　柴胡为正伤寒要药，不可以概治温热诸感；为少阳疟主药，不可以概治他经诸疟；为妇科妙药，不可概治阴虚阳越之体，用者审之。

　　（刊）赵菊斋先生云：乾隆间先慈随侍外祖于番禹署时，患证甚剧，得遇夷医治愈。因嘱曰：此肝阴不足之体，一生不可服柴胡也。后先慈年逾五旬，两目失明，肝阴不足信然。继患外感，医投柴胡数分，下咽后即两胁胀痛，巅顶之热，如一轮烈日当空，亟以润药频溉，得大解而始安。善乎《本经疏证》之言曰：柴胡为用，必阴气不纾，致阳气不达者，乃为恰对。若阴已虚者，阳方无根据而欲越，更用升阳，是速其毙矣。故凡元气下脱，虚火上炎，及阴虚发热，不因血凝气阻为寒热者，近此正如砒鸩也。

　　白芨最粘，大能补肺，可为上损善后之药。如火热未清者，不可早用，以其性涩，恐留邪也。惟味太苦，宜用甘味为佐，甘则能恋膈，又宜噙化，使其徐徐润入喉下，则功效更敏。其法以白芨生研细末，白蜜丸，龙眼大。临卧噙口中。或同生甘草为细末，甘梨汁为丸亦可。

　　若痰多咳嗽久不愈者，加白前同研末，蜜丸噙化，真仙方也。

