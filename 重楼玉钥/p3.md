<!-- { "loadSidebar": true } -->
　　牙匡之上逐齿红肿骨中极痛不可忍者。名为爆骨搜牙。若通牙床上红肿。或在外牙床肿者。或在内牙床红肿。

　　口内作烧生痰名搜牙风。若有面红肿者。恐成粟房风症。部位虽分内外。法宜同治。先用角药调噙。吹冰硼散。服紫地汤。次以针挑牙缝中有红紫血管者。即要挑断出血。若爆骨搜牙。每齿肿处俱要用破皮针。针出血即效。如症在牙床内者必须肿起牙上。方可用刀。

　　卷上　喉风三十六症

　　牙痈风

　　牙匡生疖是牙痈上下生兮总共同。但用破皮针出血更加角药有奇功。

　　凡牙匡生疖毒或满匡红肿或一处红肿。先用冰硼散以角药调噙。服紫地汤。凡牙痈搜牙两症。以牙床高低界为辨。在牙床上高处为搜牙。在牙床下低处为牙痈。此症亦有内外生者。皆可用破皮针。针去脓血自效。

　　枢扶氏曰。此症由阳明胃热毒所致。初起身发寒热。腮颊浮肿红痛者。当以前法治之。若初起往往有误认牙疼等症。过服寒凉清火之剂。以致坚肿色淡。自破流黄水日久烂至牙根。及延烂咽喉。名曰骨槽风。又名附骨。一名穿珠。法当用二陈汤加阳和丸煎服。或阳和汤消之。倘遇溃者以阳和汤犀黄丸。每日早晚轮服。倘有多骨。以推车散吹入。隔一夜其骨不痛。自行刺出。须俟骨尖退出。摇则内动。方可渐次取下。再吹。次日无骨退出即以生肌散吹入内服保元汤。加肉桂归芎 草宜生自然获效收功。而愈矣。

　　凡骨槽风首。初起牙骨及腮内疼痛。不肿不红。惟肿连脸骨者。是骨槽风也然齿症不一。有齿 者。是虫蚀齿至龈。由胃经瘀湿风火凝聚而成。齿根胀痛腐烂时出脓血臭汁也。有齿龋者亦以阳明入风热之邪。抟齿龈气血。腐烂为脓血臭汁。谓之齿龋。（音拒）亦云风龋有齿历蠹者。由骨髓气不能荣盛。故令齿黑黯谓之历齿。皆由阳明之所致而治法各异。俱详注续集焉。

　　卷上　喉风三十六症

　　悬风

　　牙床浮肿号悬 。外症能疗内症危。烂及咽间妨饮食。蓬莱妙药亦难施。

　　凡牙匡下浮肿为外悬 。起生牙根内为里悬 。红肿如蜒蝣样。渐次而长。先用角药调噙。吹冰硼散。服紫地汤。初起可用破皮针。日久不宜针。（刺红肿处 出血效 若白烂者不可用针）凡外悬 属善症。易治。生于内属恶症。却难治。稍医差迟。即能伤人。若白烂延至咽喉。及落尽面颊肉者。不治。

　　卷上　喉风三十六症

　　夺食风

　　（即呛食风）

　　呛食还将夺食名。舌根喉 陡然成。休惊是疾无方法。善使针刀泡立平。

　　此症或因饮食火物。触动肺胃积热。致陡起斯症。或在喉头上 。及舌根左右生一血泡。或数小泡。即变大胀满不能吞咽气息不能出入急以竹针挑破。咯出紫血即吹赤麟散。或回生丹。其泡若起喉内。不能用针刀挑破。只须气针。针百会前顶后顶三穴。内泡自平。

　　卷上　喉风三十六症

　　鱼口风

　　鱼口生来一片浮。心家有热夜啁啾上冲痰气医当急。莫待深沉始怨尤。

　　凡上唇生小疮或一二枚者。初起红肿渐至下唇。亦肿及面颊俱浮。若初起红赤发热作痒。痒后起小黄泡切勿用破皮针。如生在上唇中间者难治。若上唇赤肿直长出者。名龙唇发可针两鼻角。又一症上唇生小白红疮干燥。常欲以舌舐唇上。亦不可针。又一症唇上直痛入骨连颊俱痛不可忍可针鼻角。又一症不浮肿只口眼 斜转过一边。名转风此症宜针合谷颊车二穴。以上诸症。先以角药调敷。吹吕雪丹服紫地汤。加犀角。大凡唇皮生疮。初起者。不可以针妄挑破。若误针之。身必潮热。满身骨节疼痛不治。如用针刀必须根据法律。切勿妄任己意施为。至要至要。

　　卷上　喉风三十六症

　　驴嘴风

　　驴嘴风生在下唇。逐时肿大不堪论。更加作痛如刀刺。敷药频施效自神。初起下唇生一红疮。逐时肿大渐至下唇长出。用消芦散熏。服紫地汤。吹冰硼散。可用破皮针。针破即效。针法须认两旁肿处针之。

　　卷上　喉风三十六症

　　鱼腮风

　　鱼腮疾染在腮颐。肿痛难当只自知。传诀与君根据法治。免教迟慢势难支。

　　是症生在酒腋边。两腮浮赤红肿。为双鱼腮。一边红肿者。为单鱼腮。治法以角药调敷。或用消芦散熏。服紫地汤。噙冰硼散。如逐日红肿极盛。方可用破皮针。针出血。仍以角药外敷。倘症日久腮穿出脓者。须内服蜡矾丸。

　　外敷生肌散。

　　卷上　喉风三十六症

　　双搭颊风

　　风名搭颊两边浮。赤肿难当筋似抽。若遇此风非易治。值时敷刺莫移游。

　　初起面颊两边红肿发热恶寒。须看口内牙上有肿无肿。如牙匡肿者。不是搭颊。乃是牙风。即以牙风法治之。

　　若属搭颊先用角药外敷。服紫地汤重加连翘桔梗牛蒡子。如肿仍不消。宜用破皮针出血。不可针挑深。外仍不离敷药。加摩风膏少许。

　　卷上　喉风三十六症

　　单搭颊风

　　一边红赤颊名单证治如双毋用参。日久肿浮牙赤肿。外敷角药内噙丹。

　　面颊一边浮赤肿痛。或日久致牙匡亦肿痛。须以角药外敷内噙。吹回生丹。服紫地汤。

　　卷上　喉风三十六症

　　落架风

　　落架风兮信不良。总因血气暗中伤。搭勾合上方无事。不合匡时费酌量。

　　此症或因酒后。或偶大笑或大呵欠致脱落下 不得合架。口大开而不能咀嚼。虽属上热下虚。实由气血有亏。

　　以致 筋弛而不收。若起于一二日者可治。日久则其筋已纵。恐难安合矣。治用上兜之法先将下 轻轻托上。用绸手巾兜住。然后以手揣其搭勾之处。令其勾合。再用老姜一片。置颊车左右穴上。以艾丸置姜上用香点灸一再。即可断根。

　　枢扶氏曰。此症由内伤所致。宜灸不宜针。当服归脾汤。加熟地。气血虚者。或当归补血汤主之。切勿以喉风诸药妄投。致误人匪浅也。

　　卷上　喉风三十六症

　　粟房风

　　粟米疮形满面淫。或成大泡痛难禁。施针用药根据真法。病者舒眉患不侵。

　　初起发热满面红肿。先如粟米黄疮。日久合成大泡。先用荆芥葱白煎角药频洗。再以角药用荆芥煎水调敷泡上。

　　服紫地汤。凡初起不可针破。俟合成大泡以针口向下挑出脓血。自效。

　　卷上　喉风三十六症

　　瘰风

　　瘰 风生似核形。又如疖毒一般称。莫疑此症由冤债。妙药能除夙孽平。

　　是症自面生起红肿如小疖毒。渐至满头俱浮肿生核可用破皮针逐个针出微血敷以角药服紫地汤效。

　　卷上　喉风三十六症

　　穿颔风

　　病生穿颔不为祥。幸赖仙传有秘方角药频敷汤紫地。徐徐图治莫惊惶。

　　两腮下红肿生核。或在一边初生一二枚者易治日久生多透入口内而自穿者。多至不治以角药敷。服紫地汤。可针。（俟肿甚用铍针刺肿头出血仍敷前药）

　　卷上　喉风三十六症

　　肥株子风

　　肥株斯疾耳弦生。肿痛方知病不情紫正开关兼急进。频加敷药立时轻。

　　两耳坠上浮肿如核或一边生者外敷角药服紫地汤。加开关散可用针。针核上即效。

　　卷上　喉风三十六症

　　掩颈风

　　左右俄生掩颈风。分明赤肿似成痈。时人莫作寻常看。紫地辛乌有化工。

　　颈项上浮肿生痈。或左右。或一边。或浮肿。上头敷角药。服紫地汤。若浮大赤肿甚者。可以针肿处。

　　卷上　喉风三十六症

　　双缠风

　　缠喉之症本非奇日久无声气道危若见此形宜速退仓公遇了亦愁眉。

　　初起外颈红肿至咽喉。亦皆满塞不分红白渐四围俱肿。先以辛乌散。加摩风膏内噙外敷。吹赤麟散。回生丹。

　　服紫地汤加开关散。若颈项遍肿及头亦肿者属极重症却可治须开风路针。如症日久难治。切勿用破皮针刀。

　　枢扶氏曰。此症由膏粱浓味太过。致肺胃积热。复受风邪上壅咽喉。红肿紧痛声音难出。汤水不下。而痰涎壅塞之声。颇以拽锯初发暴速。宜急针少商穴。以泻其热痰盛者。角药调噙。症重者。宜服雄黄解毒丸。若面青唇黑鼻流冷涕者。皆属逆症。又有因肾经有热内枯不能上润。致令心火盛而发是症者。内紧外肿。潮热恶寒。乃属实症法宜前治若体虚因思虑太过。兼过食五辛而生似此症者。其发缓。其色淡。其肿微。咽喉干燥。舌见白胎。大便自利。六脉微浮。重按无力。吞咽疼痛。名曰慢喉风。乃属虚症。法当从治。若午前痛者。宜补中益气汤加麦冬元参桔梗服之。午后痛者。或作渴身热足冷。此阴阳两虚也。忌用苦寒宜少阴甘桔汤。以宣达之。若面赤咽干不渴。而微塞痛者。其脉必虚大。当以清露饮服之。兼用青雪丹吹之。自然获验。

　　卷上　喉风三十六症

　　单缠风

　　一边浮肿证缠单。或起头心或颈间。治法详前须识别。针开风路自绥安。

　　初起一边红肿作痛左属心。右属肺。或肿头项或肿颈上治同双缠风。

　　卷上　喉风三十六症

　　边头风

　　半边头痛苦无休病者何须两泪流风药不灵宜补剂管教肿痛去靡忧。

　　此症一边头痛如破。或左右红肿如核。须针风池二穴。服紫地散。加开关散。惟下元虚者。多致此疾。宜投补剂。以四物汤。加白芷服之。（虚症不可刺）

　　枢扶氏曰。儿头痛如破。前药罔效者。以当归五钱木通二钱。酒煎服下。即愈。

　　卷上　喉风三十六症

　　乘枕风

　　乘枕风兮本不奇。若成枕发却难医。只须急急调敷药。紫地开关服勿离。

　　是症脑后生疖毒红浮肿痛。可用破皮针。服紫地汤。合开关散。取效如神。

　　卷上　喉风三十六症

　　耳防风（附）

　　耳内红浮痛倍常。或脓或血不安康。少年若是沾斯疾。定主他年重患殃。

　　此症耳内肿痛。或耳外亦红肿及头亦痛。或耳内出脓血。若肿痛甚者。至口齿紧闭不能开小便赤短。宜用紫地汤。加龙胆草木通。外敷角药。吹入五行丹。即效。

　　枢扶氏曰。以上三十六症妙以一方统治之。无不神验。故宜其秘也后之学人务须辨症详审毋致虚实有差。庶不稍误于万一耳。

　　卷上

　　秘诀

