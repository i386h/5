<!-- { "loadSidebar": true } -->


　　重订广温热论 清 何廉臣

　　绪言

　　考上元县志：戴天章，字麟郊，邑庠生；少师林青雷，习举子业，好学强记，所读经史，能通部逆背，如瓶泻水；壮为文，干禄不足，于是求有用之学；自天官、地理、算数、射弋，以及书、画、琴、棋之类，无不探微极要；尤精医理，博览深思，活人无算，谢之金、挥不受，四方淹雅名流至，必下榻请教。课诸子，督以勤苦力学；晚号北山，学人称北山先生。长子瀚，字巨川；雍正元年，癸卯一甲第二人，覃恩，敕赠文林郎、翰林院编修；乾隆辛卯，孙翼子官御史，再遇覃恩，赠如其官。乃孙谏议公祖启曰：先大父北山先生，以通儒邃医学，所论著伤寒、杂病诸书，及咳论注、疟论注、广瘟疫论，凡十数种；皆先世父雪村先生行楷细字，录存于家。近坊中有瘟疫明辨四卷，祖启购阅之，即先大父存存书屋广瘟疫论也。虽易其名，未曾改窜其文，不知何误刻为歙县郑某之书：在先大父固不争此，子孙见之，不容不正。因出存存书屋原本，较而刻之，以纠伪传、而广先德。观此二则，想见其为人，惜不得见其全书而卒读耳！己酉春，南京濮凤笙君，邮寄广温热论抄本一册，嘱予校勘付印，余因诊务忙，任事多，日不暇给，暂置高阁；嗣为濮君驰书屡促之，不获已，勉承其乏，将原书一一浏览，始知其书即戴氏广瘟疫论：而陆氏九芝为之删订，改定其名曰广温热论者也。见其论温热症甚精，论温热病中种种发现之症尤极明晰，洵当今最有实用之书。

　　故陆氏九芝原序云：北山此书，以温热与伤寒辩，条分缕晰，逐病疏明，伤寒之治，不混于温热；温热之治，不混于伤寒；诚于秦越人四曰热病、五曰温病之异于二曰伤寒者，分疆划界，不得飞越一步矣。然其书明是论温热，而其书名则曰广瘟疫；篇中或称疫疠，或称时疫，或单称疫，一若自忘其为论温热者。是伤寒之与温热，北山能辩之，而温热之与瘟疫，北山亦混之矣。余爱其论之精，而惜其名之误，乃于凡所称时行疫疠者，悉改之曰温热，或曰伏邪。其开首云：世之治伤寒者，每误以温热治之，治温热者，又误以伤寒治之。四语则余所缀也，有此一提，而所以作书之意，乃先于卷端揭清：即为之改题曰广温热论。则此书实足为温热病正法眼藏矣！其言如此。

　　然余细玩原书，见其于湿温、燥热二症，言之甚略，尚少发明，即用药选方，亦多未尽善处，此非余一人之偏见也。试述陆氏九芝原评曰：此书明辨温热与伤寒，朗若列眉，实足为度世金针。而温热与瘟疫，仍混同无别，因为之改正其文；命儿子润庠手录之，然屡次删改，而终不能惬意也。次述邴氏味清原评曰：此书各论，均有至理；即当在伤寒论中选方，乃见大家作用；惜多采后人夹杂之方，未免有悖经旨，且既知不可用辛温，而总不出羌活汤、败毒散之范围；将经方辛凉之法弃而不用，先生殆亦趋时太甚耳。又次述李氏鹤访新评曰：此书未将风温、湿温、春温、冬温等厘清，而概称时行，未免含混：至列大青龙九味羌活，沿古治温病之方，则尤疏矣。夫温热病，热从内发，岂可用大青龙中麻、桂，猛发其汗耶？若九味羌活汤，皆一派辛燥雄烈，夹入生地，引邪入阴，真杂而不精之方也。

　　合三说以观之，北山此书，虽经陆氏删定，而终不能惬心贵当者，九芝先生自认之。而列方之纯杂互收，邴、李二家已发其蒙。故余不揣 昧，爰为悉心重订；将原书缺者补之，讹者删之；更择古今历代名医之良方，而为余所历验不爽者，补入其间。务使后之阅者，知此书专为伏气温热而设，非为新感温暑而言，辨症精、用药当，庶几与戴氏结撰之精心，陆氏删订之苦心，心心相印，永垂久远，而余心始慊。呜呼！莫为之前，虽美不彰；莫为之后，虽盛不传。世之博雅君子，应亦谅我苦衷乎。

　　黄帝纪元四千六百九年十月望，何炳元廉臣识于越中之宣化坊。

　　第一卷

　　温热总论

　　世之治伤寒者，每误以温热治之，而治温热者，又误以伤寒治之，此辨之不明也。即明其为温热病矣，而又有新感、伏气之不同。前哲发明新感温热者，如叶氏香岩之论温二十则、陈氏平伯之风温病篇、吴氏鞠通之温病条辨、张氏凤逵之治暑全书，立说非不精详，然皆为新感温暑而设，非为伏气温热而言，即江本载薛生白湿温病篇，亦属暑湿相搏之一种。他如张石顽伤寒绪论、周禹载温热暑疫全书、陈素中寒温条辨，虽辨明伏气温热，惜皆语焉而不详。以予所见，专论伏气温热能各症精详者，自北山此书始。兹先述其总论，存其精而补其缺，约十有三。

　　第一卷　温热总论

　　论温热四时皆有（添加）

　　温热，伏气病也，通称伏邪。病之作，往往因新感而发，所谓新邪引动伏邪也。因风邪引动而发者，曰风温，或曰风火。因寒邪引动而发者，曰冷温，或曰客寒包火。因暑邪引动而发者，曰暑温，或曰暑热。因湿邪引动而发者，曰湿温，或曰湿遏热伏。若兼秽毒者，曰温毒；其症有二：一为风温时毒，一为湿温时毒。此以兼症别其病名也。其发于春者，曰春温，或曰春时晚发。发于夏者，曰夏温，或曰热病。发于秋者，曰秋温，或曰秋时晚发，或曰伏暑。发于冬者，曰冬温，或曰伏暑、冬发。此以时令别其病名也。其病萌于春，盛于夏，极于秋，衰于冬，间亦有盛发于春冬者，然总以盛发于夏秋为多。

　　何则？春冬空气清洁，轻气多而炭气少，故其为病亦清邪多而浊邪少。除新感症外，即有因伏邪而病，纯热无寒者，但为温病而已；兼寒者，但为冷温而已；兼风者，但为风温而已。虽间有时行温毒，然亦以风毒居多，夏秋空气最浊，水土郁蒸之气，每被日光吸引而蒸发，发于首夏者曰霉雨蒸，发于仲秋者曰桂花蒸；其为病也，皆水土秽气杂合而成，人但以暑湿赅其病之本，贪凉饮冷赅其病之标。而不知夏秋水土郁蒸，湿中有热，热中有湿，浊热粘腻，化生霉菌，故谓之湿温，亦谓之湿热，西医谓之霉毒瓦斯；害人最广，变症最繁，较之风温、冷温、暑温、三症，尤多而难治。

　　英医合信氏云：空气干热不伤人，惟湿热最伤人，因低洼地土，或蕴有死水之潜热，或积有腐烂之草木（此即水土秽气化生霉菌之原因），后得六十度热表之日光，接连晒之，其霉毒瓦斯乃勃发。故在东南热地，夏秋之交，其毒尤甚，可见湿温、湿热为有形粘腻之邪，西医不为无见。呜呼！人在气交之中，一身生气，终日与秽气相争战，实则与微生物相争战，不知不觉中伏许多危险之机，可不惊且惧哉！

　　第一卷　温热总论

　　论温热五种辨法

　　一、辨气 风寒之气，从外收敛入内，病无蒸气触人，间有作蒸气者，必待数日后，转入阳明府症之时。温热及湿温症，其气从中蒸达于外，病即有蒸气触人，轻则盈于床帐，重则蒸然一室，以人身脏腑、气血、津液，得寒气则内敛，得火气则上炎。温热，火气也，人受之，自脏腑蒸出于肌表。气血津液，逢蒸而败，因败而溢，溢出有盛衰，充达有远近，非鼻观精者，不能辨之；辨之既明，治之毋惑，知为温热，而非伤寒。则凡于头痛、发热诸表症，不得误用辛温发散；于诸里症当清当下者，亦不得迟回瞻顾矣。

　　二、辨色 风寒主收敛，敛则结，面色多绷结光而洁，温热主蒸散，散则缓，面色多松缓而垢晦。人受蒸气，则津液上溢于面，头目之间多垢滞，或如油腻，或如烟熏，望之可憎者，皆温热之色也。一见此色，虽头痛发热，即不得用辛热发散；一见舌黄烦渴诸里症，即宜攻下，不可拘于下不厌迟之说。

　　三、辨舌 风寒在表，舌多无苔，即有白苔，亦薄而滑；渐传入里，方由白而黄，转燥而黑。温热一见头痛发热，舌上便有白苔，且浓而不滑，或色兼淡黄，或粗如积粉，或兼二三色，或白苔即燥。又有至黑不燥，则以兼湿挟痰之故：然必按之粗涩，或兼有朱点，有罅纹，不可误认为里寒阴结也。治温热者，能先于表症辨之，不能辛温发散；一见里症，即用清凉攻下，斯得之矣。

　　四、辨神 风寒之中人，令人心知所苦而神自清，如头痛寒热之类，皆自知之；至传里入胃，如或有神昏、谵语之时。缘风寒为病，其气不昏而神清。温热初起，便令人神情异常而不知所苦，大概烦躁者居多，甚或如痴如醉，搅乱惊悸。及问其何所苦，则不自知。即问有神清而能自知者，亦多梦寐不安，闭目若有所见，此即谵语之根也。或亦以始初不急从凉散，迁延时日，故使然耳。

　　五、辨脉 温热之脉，传变后与风寒颇同，初起时与风寒迥别；风寒从皮毛而入，一二日脉多浮，或兼紧、兼缓、兼洪，无不浮者，传里始不见浮脉，然其至数，亦清楚而不模糊。温热从中道而出，一二日脉多沉，迨自里出表，脉始不沉而数，或兼弦，或兼大，然总不浮，其至数则模糊而不清楚。凡初起脉沉迟，勿认作阴症；沉者邪在里，迟者邪在脏也，脉象同于阴寒，而气色、舌苔、神情，根据前诸法辨之，自有不同者。或数而无力，亦勿作虚视，因其热蒸气散，脉自不能鼓指，但当解热，不当补气，受病之因各殊，故同脉而异断。

　　第一卷　温热总论

　　论温热与风寒各异

　　一、辨其气之异 风主疏泄，寒主凝涩，二气虽有不同，然初皆冷而不热，其中人也郁而不宣，方其初受在表，自宜温散；麻黄汤、桂枝汤、葛根汤、苏羌饮等方，皆散寒之剂，非解热之剂也。温热由伏气而成，热而不冷，其伤人也，立蒸而腐败，初起即宜凉解；栀豉汤、葛根芩连汤、麻杏石甘汤、黄芩汤、葳蕤汤、六神通解散等方，皆解热之剂，非散寒之剂也。以解热之剂治风寒，轻则寒中呕利，重则阳陷厥逆；以散寒之剂治温热，轻则衄渴谵妄，重则枯竭亡阴。此气之不可不辨也。

