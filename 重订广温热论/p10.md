<!-- { "loadSidebar": true } -->
　　四、怒复 温热瘥后，因事触怒，怒气伤肝，相火暴发，因而余热复作，症必身热胸闷，心烦懊 ，气逆喘呼，甚则胁痛呕血，治法宜苏子降香汤，加桑叶、丹皮、银胡、地骨皮等，平其气以清泄之。若瘀血结聚，少腹急痛者，代抵当汤加杜牛膝主之，香壳散加延胡索、炮穿山甲尤捷。若不语如喑，形厥如尸者，宜犀角地黄汤加桃仁、归尾、赤芍、白薇，厥症返魂丹等，甘咸以平之，芳香以宣之。虽然，怒复有大怒、郁怒之分。大怒者，其志愤激，则气血易于奔迫，而无所节制，经所谓怒则伤志也。脉多浮弦躁盛，症多失血，甚或痛厥。仍用苏子降香汤，加蜜炙延胡、醋炒锦纹、盐水炒川连等，以降泄之；血虚火旺者，拔萃犀角地黄汤，加白芍、白薇、童便、金汁等，以通降之。郁怒者，其志怫戾，则气血易于瘀壅，而不克宽舒，经所谓怒则气逆也。脉多弦涩，甚则沉弦搏坚，症多瘕疝，久则成痨成蛊。治法：瘕疝，宜开郁正元散、茴香橘核丸等选用；成痨，宜紫菀散、劫痨散、顾氏清金散、杜瘵膏等选用；成蛊，宜当归活血汤、代抵当汤、下瘀血汤等选用，桃仁承气汤合逍遥散，加细辛、土狗末，奏功尤捷。

　　第一卷　温热总论

　　温热复症疗法

　　凡大痨、大欲、大病、久病后，气血两虚，阴阳并竭，即为四损，复受伏邪，正虚则邪入愈深，邪深则传化难出。汗下伤正而正脱，补助郁邪而邪锢，多不可治，当此两难之际，于是乎有补泻合用之法，有先补后泻之法，先泻后补之法。如人参白虎汤、黄龙汤、竹叶石膏汤，皆补泻合用之法也，先用补剂，后施汗下，先补后泻之法也。先用汗下，后施补剂，先泻后补之法也。当询病之来路，斟酌施治。尤当审现下之症，若纯见热症，亦不可以疑似之间误人。大凡周身俱见大实大热之症，而一二处微见虚象，则吃紧照顾其虚；周身俱见虚象，而一二处独见实症，则吃紧斡旋其实。此治病之权衡也。若夫汗之而表症愈增，如头痛、身痛更甚之类，清下而里症愈增，如烦渴、痞满、更甚之类，则大虚有盛候也，急宜补之无疑。既辨其症尤当细辨其脉。凡遇脉之浮候盛大者，须谨察其沉候有无力处；六部脉皆盛者，须谨察其一部有独无力处。果得其一部一候之真无力，便可略其诸部诸候之假有余。从而施治，自有如神之妙。夫既询其来路之大概，其察得其轻重之确凭，再加之脉理精详，则烛照无遗矣！至其损症之状甚多，当参后四不足条看。

　　第一卷　温热总论

　　温热复症疗法

　　若四不足与四损，亦各不相同。四损由人事，四不足由天禀；四损在临时，四不足在平素。然四不足亦有由四损而来者，不得谓四损外便无不足也。四不足者，气、血、阴、阳也。气不足者，少气不足以息，语言难出也。感邪虽重，反不成胀满痞塞。凡遇此症，纵宜宣伐，必以养气为主。血不足者，面色萎黄，唇口刮白也。

　　感邪虽重，面目反无阳色。纵宜攻利，必以养血为主。阳不足者，或四肢厥逆，或肌体恶寒，恒多泄泻，至夜益甚，或口鼻冷气。受邪虽重，反无发热、苔刺、烦渴等症。纵宜攻利清热，必先之以温补，待其虚回，实症全见，然后以治热之法治之。阴不足者，自然五液枯干，肌肤甲惜。感邪虽重，应汗不汗，应厥不厥。纵宜攻利，必先之以养阴，待其气化津回，邪多不治自退；设有未退，酌用清利攻之。若早攻之，其病益甚。以上四不足，合前条四损，每见温热症屡复后。兼此虚损症候者，总不可正治其邪，必以养正为要，先服养正药，待其实症悉见，方可攻邪。若服攻邪，虚症复见，仍当调补其虚。养正以达邪，祛邪以安正，互相增减，迭为进退，必使邪尽去，而正不伤，方为善治。

　　总而言之，劳复、食复、自复、怒复四症，实则易治，虚则难治：一复可治，再复不治。以余所验，诸劳多复，御女者死；诸食多复，犯酒最剧；诸气多复，大怒尤甚。至于屡复之后，已酿成四损、四不足者，急则一旬半月即亡，缓则迁延时日而毙。即有医疗得法，调养适宜，幸或全愈者，体亦柔脆，最易重感。全在医者善于劝戒，病者自知保重耳！

　　第一卷　温热总论

　　温热遗症疗法（添加）

　　温热二病，凡有遗症者，皆由余邪未尽，或由失于调理，或由不知禁忌所致。今举其要。约二十有四。

　　一、瘥后发肿 温热症大势已平，伏邪已解，而面目肢体浮肿者，有食滞中宫、水停心下、气复未归三种。当分别以施治。食滞中宫者，乃病后脾胃大虚，不能消谷也。病者胃中犹燥，偏欲多食，食停心下脐上，则水不得上输于肺，肺亦不能通水道于膀胱，故溢于肢体而为肿。其症以心下脐上有硬处，按之则痛为异；小便或利或不利。当用平胃散，加枳实、山楂、麦芽、莱菔、青皮、神曲为主，硬处消，则肿自愈；或加苓、泽，兼利水亦可。水停心下者，乃脾虚不能消水也。与食滞异者，心腹无硬痛处，而小便必不利也。须实脾利水，宜白术、米仁、浙苓皮、泽泻、车前、木通之类，利其小便而愈，或苡仁、糯米煮粥食亦佳。气复未归者，温热大伤阴气之后，由阴精损及阳气，愈后阳气暴复，阴尚亏歉之至。切忌消利。吴又可所谓：病后气复血未复，气无所归，故暂浮肿；不可治肿，调其饮食，节其劳役，静养自愈，吴鞠通则曰：余见世人，每遇浮肿，便与淡渗利小便方法，岂不畏津液消亡而成三消证，快利津液为肺痈肺痿证，与阴虚咳嗽、身热之痨损证哉。余治是证，悉用复脉汤，重加甘草，只补其未足之阴，以配其已复之阳，而肿自消。千治千得，无少差谬，敢以告后之治温热气复者。暑温、湿温不在此例。至其辨法，气肿异于停水、食滞者：停水身重而小便不利，气肿身轻而小便自利；食滞腹中有结，气肿腹中自和也。

　　二、瘥后皮肤甲错 温热愈后，身体枯瘦，皮肤甲错者，乃热伤其阴，阴液不能滋润皮肤也。治法以养阴为主，吴氏人参养荣汤、清燥养荣汤酌用，叶氏加减复脉汤尤效，亦有粥食调理自回者。

　　三、瘥后发疮 温热新瘥，发疮者最多，乃余热淫于肌肉也。若照寻常疮症，温托妄施，断不能救；惟多服清凉解毒，兼养气血药自愈。

　　四、瘥后发痿 四肢不能动移者，热伤筋脉也。吴氏诸养营汤酌用。轻者，粥食调理自愈。

　　五、瘥后发蒸 蒸蒸骨热如痨瘵者，乃余热留于阴分也。不可以其羸瘦，而遽用虚损门治法；必察其六腑有结邪，则仍以攻邪为主；次察其筋络有壅瘀，仍以通瘀为主也；次察其气道有痰涎，仍以祛其痰涎为主。

　　数者俱无，方可清热。或无邪而阴伤，方可纯用养阴之药；或分其余邪之轻重，亏损之多少，而兼用养阴清热药，进退加减以和之更妙。

　　六、瘥后耳聋 温热症身凉后，尚有耳鸣、耳聋等症者，其因有三。一因余邪留于胆经，宜温胆汤加柴胡、菖蒲、钩藤、池菊、通草、荷叶之类，以清解少阳之郁。二因痰火上升，阻闭清窍，其耳亦聋，宜导痰汤去半夏、南星，加栝蒌皮、京川贝、枇杷叶、杜兜铃、通草、鲜石菖蒲之类，以轻宣肺气之郁。三因肾虚精脱，则耳鸣、而聋，宜常服耳聋左慈丸或磁朱丸等，以滋阴镇逆。此二症，不关少阳，皆禁用柴胡升提。外治惟耳聋神丹，丝棉包裹，纳入耳中多效。

　　七、瘥后发颐 俗名遗毒，乃余邪留滞络中而成毒也，因汗下清解未尽，其邪结于少阳阳明二经。发于两颐者，阳明部位也；发于耳之左右者，少阳部位也。治法以解毒清热、活血疏散为主，误则成脓不出，而牙关紧，咽喉不利，多不能食而死。毒内陷而复舌燥神昏，亦死；出脓后，气虚血脱，亦死。故宜早治也。古方以普济消毒饮为主；发在耳后，以柴胡、川芎为主；在项下，以葛根、白芷为主；在项后或巅顶，加羌活、薄荷。时方以连翘败毒散为主，如二活、荆防、连翘、赤芍、牛蒡、桔梗、土贝、蒺藜、薄荷、银花、甘草之类。如元气虚者，须兼归、 补托，溃脓后，当大补气血为主。然发于阳明者易治，发于少阳者难治。总之，此症初起，速宜消散，缓则成脓，不可轻补于未溃之前，补早则必成脓。尤不可纯用寒凉于将发之际，恐闭遏而毒不得发，故必兼疏散为要。外治以葱水时时浴之。

　　八、瘥后额热 凡温热症热退后，独额热未除，目神似觉呆钝，此胃中余滞未清，额属阳明，故独热。

　　宜清疏之，二陈汤，加连翘、黄芩、山楂、神曲之类，清之和之。

　　九、瘥后咳嗽 凡温热症热退之后，尚有咳嗽未除，此余热在肺也。宜滋养肺胃之阴，其嗽自止，如南沙参、麦冬、地骨皮、知母、川贝、川斛、花粉、茯苓、甜杏仁、桑皮、蔗汁、梨汁之类，或加生地、玉竹之类。总之，新感风寒，而症见咳嗽，其病为轻；以其邪传入肺，肺主皮毛，邪从外达也。温热多内伤虚症，见咳则重；五脏传乘，肺受火刑，水源涸竭，每多死症。

　　十、瘥后自汗、盗汗 虽皆属虚候，然温热瘥后，多由余热未清，心阳内炽，以致熏蒸燔灼，津液外泄而汗出。慎勿骤补峻补。苦坚清养为宜。苦坚：如当归六黄汤加减，以育阴泻火固表；清养：如西洋参、生地、麦冬、黄连、甘草、小麦、百合、竹叶、茯苓、莲子心之类，择而为剂可也。

　　十一、瘥后惊悸 凡温热新瘥，触事易惊，梦寐不安者，余热挟痰也。痰与气搏，震荡心宫，故惊悸。宜用竹茄、黄连、石菖蒲、半夏、胆星、栀子、知母、茯苓、旋复花、橘红等，清余热而消痰。

　　十二、瘥后怔忡 乃水衰火旺，心肾不交也，宜补水养心，朱砂安神丸最妙，半夏秫米汤合交泰丸尤捷。

　　十三、瘥后不寐 凡温热症热退之后，夜不欲寐者，胃不和也，温胆汤加秫米和之。惊悸不寐者，心气虚也，前方合酸枣仁汤，去川芎清敛之。虚烦不寐者，余火扰动也，黄连阿胶汤清滋之。终夜清醒，目不能瞑，或目瞑，则惊悸梦惕者，余邪内留肝胆，胆气未舒，肝魂不安也。宜酒浸郁李仁、炒枣仁、猪胆皮、黄连、焦山栀、淡竹茹、冬桑叶等，滑以去着，苦以泄热。

