<!-- { "loadSidebar": true } -->
　　二、轻清化气，王孟英所谓展气化以轻清，如栀、芩、蒌、苇等味是也。又谓伏气温病，自里出表，先从血分而后达气分，初起多舌润无苔，但诊其脉，软而或弦，或弦而微数，口未渴而心烦恶热；夜甚无寐，或斑点隐隐，即宜投以清解营热之药，迨伏邪从气分而化，苔始渐布，然后再清其气分可也。然其气分之所以不清者，湿热居多，痰热次之，病之为肿为喘，为痞为闷，为懊 ，为咳嗽，为呃逆，为四肢倦懈，为小便黄赤，为便溏不爽，皆由于此，总以轻清化气为首要。其清气分湿热，如叶氏新加栀豉汤（光杏仁十粒，生苡仁三钱，飞滑石钱半，白通草一钱，浙苓皮三钱，淡香豉钱半，焦栀皮一钱，鲜枇杷叶三钱）加减芦根饮（活水芦根一两，光杏仁、冬瓜子、生苡仁、鲜枇杷叶各三钱，白蔻仁三分冲，以上皆天士验方）、芦根通橘汤（活水芦根一两，川通草一钱，广橘皮一钱，鲜枇杷叶五钱，生姜皮五分，淡竹茹钱半。此外台偶方）、六花苇茎汤（旋复花三钱，滁菊花钱半，川朴花八分，豆蔻花、佛手花各五分，代代花二分，苇茎一钱，生苡仁、冬瓜子各四钱，廉臣验方）之类。其轻清气分痰热，如陈氏清肺饮（疫痧草方）蒌杏橘贝汤（栝蒌皮钱半，光杏仁三钱，蜜炙橘红一钱，川贝母三钱，桔梗一钱，鲜枇杷叶三钱，冬瓜子三钱，冬桑叶钱半。叶天士验方）、新加桑菊饮（廉臣验方）、枇杷叶饮子（外台方）加岩制川贝（顾氏医镜方）之类。此皆能清化肺气，通调水道，下输膀胱，俾气分伏热，上能从咯痰而出，下能从小便而出。吴茭山曰：凡气中有热者，当用清凉薄剂。吴鞠通曰：治上焦如羽，非轻不举。王孟英曰：用药极轻清极平淡者，取效更捷。

　　皆属此类。

　　三、甘寒救液，其法有二：一为清养气液，如金匮麦门冬汤、千金麦冬汤、清燥救肺汤（喻嘉言验方）、叶氏养胃汤、沙参杏仁汤（南沙参、甜杏仁、川贝各三钱，鲜枇杷叶四钱，雅梨汁、青蔗浆各一瓢冲）、润肺悉尼膏（以上皆叶天士验方）、参燕麦冬汤（吉林参一钱，龙芽燕八分，麦冬三钱，奎冰四钱。江笔花医镜方）

　　之类。一为清养血液，如千金生地黄煎、清燥养荣汤（吴氏温疫论方）、叶氏竹叶地黄汤、叶氏加减复脉汤（皆天士验方）、顾氏八汁饮（甘蔗汁、藕汁、梨汁、芦根汁、西瓜汁、鲜生地汁、鲜茅根汁各一酒杯，鲜荷叶汁三匙。晓澜验方）之类。此皆温热大病后，劫伤气津血液，善后调养之良方。总之温热诸病，未经汗下和解而化燥者，火盛则燥也，当用苦寒清火为主；已经汗下和解而化燥者，液涸则燥也，当以甘寒滋燥为主；此其大要也。

　　四、苦寒直降，即叶天士所谓苦寒直清里热也。黄芩汤（伤寒论方）、栀子黄芩汤（河间六书方）二方最轻，黄连解毒汤（外台方）较重，准绳三黄石膏汤（内科准绳类方）尤重，当察伏火之浅深轻重，对证选用。

　　凡温热病之宜于苦寒者，切忌早用甘寒，盖因苦寒为清，甘寒为滋，自时医以鲜地鲜斛元参麦冬等之清滋法，认作清泄法，于是热益壮，神益昏，其弊由甘寒清滋之药，得大热煎熬，其膏液即化为胶涎，结于脘中，反致伏火不得从里而清泄，从此为闭为厥，为痉为癫，甚则为内闭外脱，变症蜂起者，多由于此。

　　五、清火兼消痰者，因伏火熏蒸津液，液郁为痰，故兼用化痰药以分消之。法宜苦辛开泄，如小陷胸汤、黄芩加半夏生姜汤（皆伤寒论方）、石膏大青汤（千金方）、黄连温胆汤（观聚方要补方）、连朴饮、昌阳泻心汤（王氏霍乱论方）、加味小陷胸汤、加减半夏泻心汤、加味连茹橘半汤（皆医原方）之类，皆可选用。其法与苦寒清泄有别，清泄是直降，一意整肃伏火；开泄是横疏，兼能清化痰浊；分际最宜斟酌。叶天士所谓舌白不燥，或黄白相兼，或灰白不渴，慎不可乱投苦泄，虽有脘中痞痛，宜从苦辛开泄是也。

　　六、清火兼导滞者，因温热病最多夹食一症也。王孟英曰：凡治温热病必察胸脘，如拒按者，即舌绛神昏亦宜开化。其方如枳实导滞汤、三黄枳术丸、枳实导滞丸、陆氏润字丸之类，皆可酌用。栀朴枳实汤（仲景方）冲生萝卜汁，方亦灵稳。

　　七、清火兼通瘀者，因伏火郁蒸血液，血被煎熬而成瘀，或其人素有瘀伤，不得不兼通瘀法以分消之。

　　如黄连解毒合犀角地黄汤、加减小柴胡汤、增损小柴胡汤、四逆散合白薇汤之分消瘀热，皆可对证酌用。此即叶天士所谓宿血在胸膈中，舌色必紫而暗，扪之潮湿，当加散血之品于清火法中，如琥珀、丹参、桃仁、丹皮等，否则瘀血与伏火相搏，阻遏正气，遂变如狂发狂之症也。

　　八、清火兼杀虫者，因伏火在胃，胃热如沸，蛔动不安，因而脘痛烦躁昏乱欲死者，名曰蛔厥，但清其胃，略兼杀虫之药，蛔厥自愈。清中安蛔汤（姜汁炒川连二钱，黄柏钱半，枳实二钱，乌梅三个，川椒三十粒。

　　伤寒广要方）、犀角黄连汤（犀角一钱，小川连钱半，青木香五分，乌梅三个。外台方）二方最效。惟有下症者，宜用三黄泻心汤加青木香、枣儿槟榔、胡连等攻下之。

　　九、清络宣气者，所以清其血热，灵其气机，使无形者令其转旋，有形者令其流畅也。盖因温热伏邪，内舍于营，盘踞络中，其血必郁而热，其气亦钝而不灵，凡春夏温病晚发，秋冬伏暑晚发，邪伏深沉者，类多如此。此即王孟英所谓邪伏深沉，不能一齐外出，虽治之得法，而苔退舌淡之后，逾一二日，舌复干绛，苔复黄燥，正如抽蕉剥茧，层出不穷，不比外感温暑，由卫及气，自营而血也，且每见有变为痈肿者。徐洄溪云：凡伏邪留于隧络，深则入于脏腑骨髓之中，无从发泄，往往上为发颐肺痈，中为肝痈痞积，下为肠痈便毒，发于皮肉则为 疹疮疡，留于关节则为痛痹拘挛，注于足胫则为鹤膝足痿，此等证候，皆络瘀为之也。精气旺则不发，至血气偶虚，或有所感触，虽数年之久，亦有复发者。其病俱属有形，煎丸之力，太轻则不能攻邪，太重则反伤其正，当用外治之法，以透毒散瘀，内服丸散，以消其痰火，化其毒涎，或从咯吐而出，或从二便而出，而以轻清宣透芳香通灵之煎剂，以托其未透之伏邪，内外之症皆然，医者均所当知也。观此二则，辨论络中结邪之病理，发明殆尽。但其间用药最难，此等络瘀之伏火，非芩连所能清，非参 所能托，惟有用轻清灵通之剂，渐渐拨醒其气机，宣通其络瘀，庶邪气去而正气不与之俱去；若一涉呆钝，则非火闭即气脱，非气脱即液涸矣，选药制方，可不慎之又慎欤。

　　以余所验，清宣肺络，首推清宣瘀热汤（活水芦笋、鲜枇杷叶各一两，旋复花三钱包煎，真新绛一钱，青葱管二寸，广郁金磨汁四匙冲。常熟曹仁伯医案验方）最灵，其次六花绛复汤（滁菊花二钱，新银花钱半，藏红花三分，豆蔻花、佛手花各五分，旋复花三钱，真新绛一钱，青葱管三寸冲）、五皮绛复汤（白蔻皮六分，陈香橼皮五分，雅梨皮三钱，丹皮钱半，紫荆皮钱半，旋复花三钱，新绛一钱，青葱管三寸冲。以上皆廉臣验方）方亦轻稳。惟胸痹气急痰多者，宜用蒌薤绛复汤（栝蒌皮二钱，干薤白三枚，桂枝二分，仙半夏钱半，浙苓三钱，旋复花五钱，新绛钱半，青葱管五寸，春砂壳七分。徐守愚医案验方）。清宣包络，首推石氏犀地汤、加减服蛮煎二方，其次晋三犀角地黄汤（犀角汁四匙，鲜生地汁二瓢，同冲，青连翘三钱，生甘草八分。王氏古方选注方）、加味清宫汤（元参心二钱，连翘心一钱，竹叶卷心二钱，莲子心五分，犀角汁四匙，竹沥、梨汁各一瓢，鲜石菖蒲汁五匙，和匀同冲。吴氏温病条辨方）方亦清灵。清宣肝络，首推二仁绛复汤（桃仁九粒，柏子仁钱半，归须钱半，新绛一钱，旋复花三钱，青葱管三寸冲。天士验方）、新加绛复汤二方为主。气滞挟湿者，四七绛复汤（仙露夏钱半，川朴花八分，紫苏旁枝一钱，赤苓三钱，白前二钱，旋复花三钱，新绛一钱，青葱管五寸冲。徐守愚医案验方）化湿宣络。血虚气郁者，首推四物绛复汤（细生地三钱，归须一钱，赤芍钱半，抚芎五分，新绛一钱，旋复花三钱，青葱管三寸冲）。其次鱼胶绛复汤（墨鱼骨三钱，真阿胶二钱，真新绛钱半，旋复花三钱，青葱管三寸）养血濡络。或用活血通络汤（归须三钱，川芎钱半，酒炒白芍一钱，秦艽钱半，冬桑叶三钱，鸡血藤胶一钱，广橘络二钱。雷少逸时病论方）荣筋舒络。络伤血溢者，羚地清营汤，清络止血（以上各方均沈樾亭验方传信方），孙氏五胆墨（熊胆汁、牛胆汁、猪胆汁、青鱼胆汁各一分，羊胆汁二分，当门子五厘，陈京墨研粉六钱，和捣成锭，每重三分，金箔为衣。孙文垣历验秘方）尤为神妙；又次，四汁绛复汤（鲜生地汁一瓢，生藕汁两瓢，童便五瓢，陈京墨汁五匙，同冲，真新绛八分，旋复花三钱，葱须二分。廉臣验方）亦灵而稳。络瘀化胀者，三虫二甲汤（羌螂虫一对，青糖一钱拌炒 虫五只，酒炒九香虫三只，生鳖甲五钱，炒川甲一钱，桃仁钱半，蜜炙延胡钱半，归须二钱，五灵脂钱半，净楂肉三钱。

　　叶天士验方）、开郁通络饮二方最灵。络燥发痉者，犀羚镇痉汤（陆定圃验方）、羚麻白虎汤（邴味清验方）、犀羚白虎汤（王孟英验方）三方最效，轻则新加桑菊饮亦验。

