<!-- { "loadSidebar": true } -->
　　若阳邪亢极厥深热深之候，其人昏厥四逆，自利酱粪，虽急当清络宣气，救逆存阴，如羚地清营汤、犀地桑丹汤、四汁紫金锭（西瓜汁、芦根汁、生萝卜汁各五瓢，甘蔗汁一杯，紫金锭五分磨汁冲。徐洄溪验方）之类，方虽神效，然须防热去寒起。每见服后，神识虽清而虚烦自利，手足仍冷，口燥渴饮者，即转机而用既济汤（吉林参五分，原麦冬钱半，生甘草五分，仙露夏一钱，淡附片五分，鲜竹叶念片，荷叶包生粳米三钱。宋玉硕易简方），其应如神。须知阳极似阴，其人根气必虚也。甚则有用当归四逆汤（仲景方）调入犀珀至宝丹（廉臣验方）。或用五枝绛复汤（川桂枝五分，西河柳嫩枝三钱，紫苏旁枝钱半，嫩桑枝二尺，桃树嫩枝一尺，真新绛钱半，旋复花三钱，青葱管五寸，沈云臣验方）调入局方来复丹，皆能通阴回阳，而令神清厥回者。然一经肢温阳回，即当易辙，不可过剂，以耗其精液，此为根气下虚者而设。若根气不虚，但因火郁络中而四逆者，治宜仲景四逆散（川柴胡八分，小枳实钱半，赤芍钱半，生甘草五分）加双钩藤、天仙藤、络石藤各三钱，嫩桑枝二尺，桔梗一钱，发越肝络之伏风，使转出气分而解。又如肢冷甲青唇黑便秘者，当参厥应下之一法，治宜仲景大柴胡合绛复汤，通泄肝络之伏邪，转出肠络而解，亦为正宗治法。惟肝络血郁，延累包络，手足厥阴同病，神昏肢冷，血厥如尸者，宜用通窍活血汤（赤芍、川芎各一钱，桃仁三钱，藏红花五分，青葱管五寸，鲜姜汁二滴，红枣二枚，当门子五厘。王勋臣医林改错方）调入珠黄散一服（珠粉、西黄、辰砂各二分，川贝末六分，周澹然温证指归方），服后每见有咯出紫血及粘涎而神清厥回者。清宣脑络，瓜霜紫雪丹、济生羚犀汤（羚角一钱，犀角八分，生石膏四钱，生甘草六分，旋复花三钱，紫菀、前胡各钱半，细辛三分。严用和济生方）二方最灵，其次，犀羚镇痉汤亦有殊功。此皆清络宣气之精要者也。余详开透法中夹血结一节。

　　十、苦寒复甘寒法者，陈修园谓之苦甘化阴法，吴鞠通谓之甘苦合化阴气法。因伏火烁津耗液，或其人素禀液虚，虽治当苦寒清火，亦必参以甘寒生津，此为清气血两燔之正法。轻则如白虎加生地黄汤（王孟英方）、清燥养荣汤（吴又可方）、加减白虎汤（廉臣验方）之类，重则如千金生地黄煎、准绳三黄石膏汤、白虎合黄连解毒汤（准绳类方）之类。若汗出或疹 出后热仍不解者，胃津亡也，当以甘寒为主，略参苦泄以坚阴。如白虎加人参汤（仲景方）、人参化 汤（准绳类方）、加味芦根饮子（廉臣验方）之类，皆可酌用，新定五汁饮（鲜生地汁、鲜金钗汁各三瓢，鲜芦根汁、雅梨汁、甘蔗汁各二瓢，重汤炖温服。廉臣验方）尤为灵效，此为甘寒参苦寒法。总之苦寒复甘寒者，注重在清降实火，甘寒参苦寒者，注重在清滋虚热，先后虚实之间，临症制方，不可不细辨也。

　　十一、苦寒复酸寒法者，苦以清胃，酸以泄肝也。如黄芩汤（仲景方）之芩、芍并用，犀角黄连汤（外台方）之连、梅并用，清中安蛔汤（汪琥伤寒论注方）之连、柏、乌梅并用，清毒活血汤（聂久吾方）之芩、连、木通与赤芍、山楂并用，连梅安胃汤（川连六分，川楝子一钱，生白芍钱半，乌梅肉三分，归须八分，赖橘红五分，炒川椒一分。叶天士验方）之黄连、川楝与乌梅、白芍并用，皆内经所谓酸苦泄热也。若胃阴已亏者，宜用吴氏连梅汤（小川连一钱，乌梅肉一钱，连心麦冬三钱，细生地三钱，阿胶二钱。鞠通验方）酸苦复甘寒法。若胃阳已虚者，宜用王氏安胃汤（米炒潞党参钱半，淡干姜八分，小川连五分，乌梅肉五分，炒枳实八分，炒川椒二分。晋三新制验方）酸苦复辛甘法。他如张氏猪脏丸（景岳全书方）、加味脏连丸（廉臣验方），一则槐米与醋同煮，一则槐连与醋同煮，则为苦以坚肠、酸以泄肝法，脏连六味丸则为酸苦泄热、酸甘化阴法，人参乌梅汤（西洋参钱半，乌梅肉三分，木瓜八分，炙甘草五分，淮山药三钱，带心石莲子一钱。吴氏温病条辨方）则为酸甘化阴、微苦泄热法。总之同一酸苦泄热，而立法各有不同，功用各擅其长，临时对症选用可也。

　　十二、苦寒复咸寒法者，取其咸苦达下也。其法有四：一清利内肾溺毒，如陈氏夺命饮、犀羚二鲜汤（皆疫痧草方）效力最大；小便饮子（童子小便、鲜生地汁、生藕汁各一杯，生川柏浸汁两瓢。庞安常伤寒总病论方）、红白散（辰砂一钱，人中白、元明粉各五分，开水泡去渣服。龚居中寿世仙丹方）、导赤散冲四汁饮（细木通钱半，生甘梢八分，淡竹叶二钱，开水一碗，煎成冲入：鲜生地汁、生藕汁、鲜茅根汁、童便各一杯。廉臣验方）、童便四草汤四方亦屡奏捷效。

　　一清镇冲气上逆，资液救焚汤（医门法律方）、平阳清里汤（梁氏舌鉴辨正方）、加减犀羚二鲜汤（廉臣验方）三方最有效力；黄连阿胶汤（仲景方）冲入童便一杯，三甲白薇汤（生鳖甲、生打左牡蛎、生龟甲心各六钱，东白薇五钱，西洋参钱半，归须一钱，生甘梢八分，金银器各一具煎汤代水。廉臣验方）二方亦极灵验。

　　一清通外肾败精，首推千金栀豉加石膏鼠矢汤、陶氏逍遥汤（陶节庵伤寒全生集方）二方，其次导赤散合加味虎杖散、猪苓汤合 鼠矢散（皆廉臣验方）皆可酌用。若子宫蓄有败精，每与血浊互结，其症小腹胀痛，牵引腰腹，攻刺难忍，二便不通，不能坐卧，立哭呻吟，宜急治之，缓则自下胀上，十死不救，急用鼠麝通精丸（雄鼠粉、王不留行各一两，炒黑丑、五灵脂、炒穿甲、桃仁各五钱，杜牛膝汁粉三钱，麝香三分，研匀令细，生韭汁泛丸，如麻子大，每服一钱。廉臣验方）一钱或钱半，煎牵牛楝实汤（炒黑丑三钱，盐水炒川楝子钱半，炒穿甲一钱，小茴香三分。李濒湖验方）送下，往往一服而减，三服而平。

　　一清滋任脉阴精，丹溪大补阴丸最妙，滋肾益阴煎（炙龟板、大熟地各四钱，川柏八分，知母二钱，生甘梢八分，春砂仁六分。金鉴妇科心法方）亦灵。他如滋肾六味汤（知母钱半，川柏六分，熟地三钱，山萸肉八分，丹皮、泽泻、赤苓各钱半，淮药四钱，炙龟板三钱，蒙自桂二分，童便一杯冲）、救阴滋任汤（大黑豆三钱，熟地二钱，麦冬、冬桑叶、丹皮、山药、南沙参各钱半，猪脊髓一条，青盐二分。皆廉臣验方）亦多奏效。

　　以上一十二节，皆述清凉法之条目，至于热之浅者在营卫，以石膏、黄芩为主，柴葛为辅；热之深者在胸膈，以花粉、知母、蒌仁、栀子、豆豉为主；热在肠胃者，当用下法，不用清法，或下法兼清亦可；热入心包者，黄连、犀角、羚羊角为主；热直入心脏，则难救矣，用牛黄犹可十中救一，须用至钱许，少则无济，非若小儿惊风诸方，每用分许，即可有效，如戴北山原书云云者。此但言其大要耳。今将当清凉诸症，详列于下：热在营卫之候：身热汗自出，不恶寒反恶热，身重，头面项红肿，周身红肿，眼白黄，目珠胀，鼻孔干，唇燥，烦躁；轻发疹 ，重发丹斑；舌苔白而底绛，或两边白苔而中红；或身热反减，恶热反甚，咳嗽有痰，上气喘急，口渴或呕，四畔舌色紫绛中见粉白苔。

　　热在胸膈，气分抑郁之候：咽干喉痛，胸胁满痛，甚或胸前红肿按之热甚，小便色黄；舌苔浓白而糙，或黄腻而燥，或见朱点，或有裂纹，或黄白相兼，或灰白。

　　热陷心包及心，血分灼烁之候：谵语发狂，或沉昏嗜睡，或烦扰不寐，四肢厥逆，指甲青紫，大便溏黑极臭，小便赤涩或痛，舌绛无苔，或舌上略有粘苔（余详开透法诸症中）。

　　邪热攻脑，或溺毒上脑之候：晕厥不语，两手发痉，状如惊痫，时 ，头独摇，甚或遗尿直视，筋惕肉，循衣摸床撮空，舌苔起腐，间有黑点，或起黑晕黑瓣。

　　热在胃肠之候：便血，便脓血，谵语多言，腹满痛，唇裂，齿燥，舌苔黄燥（余详攻里法诸症中）。

　　热陷肝肾之候：日轻夜重，朝凉暮热，面少华色，口干消渴，气上冲心，心中痛热，饥不欲食，食则吐蛔，四肢厥逆，烦躁不寐，小便涩痛，甚或癃闭，腰 足冷，大便或秘或溏，甚或泻水，舌绛无苔，干粘带涩，或紫中兼有黑点。

　　热陷冲任之候：朝凉暮热，冲任脉动，少腹里急，阴中拘挛，甚或舌卷囊缩，小便涩痛，男则遗精腰痛，女则带下如注；舌色焦紫起刺如杨梅，或舌紫无苔而有点，或舌红无苔而胶干，或舌红中有白糜点。

　　第二卷　验方妙用

　　温燥法

　　温热为伏火症，本不当用温燥，然初起客寒包火，搏束过甚，致伏邪不能外达，不得不暂用温散法，如刘氏苏羌饮、局方芎苏散之类；亦有湿遏热伏，抑郁太甚，致伏邪不能外出，不得不暂用辛燥法，如藿香正气散、九味羌活汤之类；一经寒散热越，湿开热透，即当转用他法，以速清其伏邪，此在表兼寒兼湿之当用温燥法也。

