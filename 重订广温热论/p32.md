<!-- { "loadSidebar": true } -->
　　四、清瘀诸方 轻剂，如沉香百消曲、香壳散（医通方）、失笑散（五灵脂、生蒲黄各一两，研末，每服二钱至三钱。武氏济阴纲目方）、七厘散（真血竭一两，粉口儿茶二钱四分，明乳香、净没药、杜红花各钱半，飞辰砂一钱二分，冰、麝各一分二厘，研细，每服七厘。增广新编验方）、九分散（明乳香、净没药各一两，麻黄、烧酒浸马前子各五钱，研细，每服九分。新编验方）之类，重剂，如飞马金丹、无极丸、郁金丸（广郁金、海南子、明乳香、净没药、飞雄黄、朱砂、巴霜各四钱，合研极匀细，米醋飞面糊为丸，如绿豆大，大人每服九十一丸，小儿五丸三丸，孕妇忌服，服时宜先备冷粥，见所下既多而不止者，即饮一二杯止之。见沈樾亭验方传信）、局方聚宝丹（广木香、上沉香、春砂仁各三钱，麝香八分，炒延胡、明乳香、净没药各三钱，血竭钱半，共研细末，糯米粉糊丸，弹子大，朱砂为衣，顾松园医镜方）之类，皆可随症佐入于清解剂中，屡投辄效。尤以童便、陈酒、生藕汁、活虫浆等四味效用最多，随症均可加入，确为普通消瘀之良药。至于专门消瘀，当分部位：消一身经络之瘀，羌防行痹汤（羌活、防风各一钱，威灵仙、全当归各三钱，川断、秦艽各二钱，明乳香、净没药、杜红花各五分，先用嫩桑枝三两，青松针一两，煎汤代水。头痛，加白菊花一钱，川芎六分；背痛，加片姜黄八分；肩背痛，加桔梗钱半；腰膝脚痛，加淮牛膝、川萆 各三钱；筋络拘挛，加络石藤、 羊胫骨各三钱；红肿疼痛，加鲜生地五钱，酒炒青子芩钱半。顾氏医镜方）、身痛逐瘀汤（羌活、秦艽、川芎、杜红花、制香附各一钱，全当归三钱，五灵脂、淮牛膝、酒炒地龙各二钱，原桃仁、净没药各钱半，炙甘草一钱。王清任医林改错方）二方最灵。消上焦血府之瘀：血府逐瘀汤（生枳壳二钱，苦桔梗钱半，炙甘草一钱，川芎八分，全当归、鲜生地各三钱，原桃仁、赤芍各钱半，鳖血柴胡、淮牛膝各钱半，藏红花三分。医林改错方）、加味桂枝红花汤二方最验。消中焦膈下之瘀，膈下逐瘀汤（当归、原桃仁各三钱，五灵脂、赤芍、丹皮、乌药各二钱，制香附、炒枳壳各钱半，蜜炙延胡、川芎、炙甘草各一钱，藏红花五分。医林改错方）、鞠通桃仁承气汤、拔萃犀角地黄汤加琥珀、五灵脂、 虫、蒲黄等，奏功皆捷。消下焦少腹之瘀，少腹逐瘀汤（当归尾，生蒲黄各三钱，五灵脂、赤芍、净没药各二钱，蜜炙延胡、川芎、官桂各一钱，酒炒小茴香七粒，黑炮姜二分。医林改错方）、叶氏加减小柴胡汤、舒氏增损小柴胡汤、沈氏和血逐邪汤四方选用。

　　消一身窍隧之瘀，通窍活血汤、犀珀至宝丹、苏合香丸等，皆可酌用。消一身络脉之瘀，已详清凉法中清络宣气一节，用方者参看可也，兹不赘。

　　五、消虫积诸方 当分安蛔杀虫二法。安蛔，如犀角黄连汤、清中安蛔汤、连梅安胃汤、沈氏椒梅饮炒川椒一分，乌梅五枚，干姜二分，小川连一钱，川楝子三钱，水煎，槟榔一钱磨汁冲。（沈氏验方传信方）

　　等选用。如因凉泻太过，确有虚寒现症者，宜用晋三安胃汤，甚则仲景乌梅丸（乌梅三百个，人参六两，当归四两，黄连一斤，黄柏、细辛、桂枝各六两，干姜十两，蜀椒四两，淡附片八两，共十味，研细末，以醋浸乌梅一宿，去核蒸之五升米下，饭熟捣成泥，和药令相得，纳臼中，与蜜杵二千下，丸如桐子大，先食饮，服十丸，日三服，稍加至二十丸，禁生冷滑物臭食等。伤寒论方）。

　　杀虫，轻则槟黄丸（枣儿槟榔一两，雄精，制绿矾各五钱。为末，饭糊丸，如小米大，空心服一钱至三钱，量人虚实用之），重则下虫万应丸（醋制雷丸、枣儿槟榔、炒黑丑、酒炒锦纹、广、木香各一两，上沉香五钱，共研细末，皂荚、苦楝根各四两，煎水泛丸，绿豆大，每服一钱至三钱，五更时砂糖汤送下。以上皆顾氏医镜方）、程氏化虫丸（芜荑、白雷丸各五钱，枣儿槟榔二钱半，雄黄钱半，广木香、白术、陈皮各三钱，炒神曲四钱，酒炒锦纹五钱，以百部二两熬膏糊丸，如桐子大，每服钱半，米饮下。医学心悟方）、山西青金丹（ 透使君子五十个，香墨枣大一块，金银箔各五张，轻粉二钱，先研使君子墨令细，次箔，次粉，再加麝香少许，合研匀细，稀糊为丸，如桐子大，阴干，每服一丸至三丸，薄荷汤磨下，山西一家制售此药，治小儿惊疳积滞风痫之疾，日得数十万钱，传已数世矣），皆可酌用。使君子蛋（轻粉五厘，使君子二枚，葱白半寸，合研细，击鸡蛋小孔一个，入药封好蒸熟，日吃二枚。以上二方见沈氏验方传信），尤为灵妙。余如沉香百消曲、更衣丸、椒梅丸、加味控涎丹等，皆有杀虫消积之功。

　　总而言之，不拘食积、痰积、水积、瘀积、虫积，乔氏阴阳攻积丸（吴茱萸、炮干姜、官桂、炒川乌、姜汁炒川连、姜半夏、浙茯苓、炒延胡、人参各一两，上沉香，真琥珀各五钱，巴豆霜一钱，为末，皂角四两煎汁糊丸，绿豆大，每服八分，加至钱半，淡姜汤下。见李士材医宗必读，乔三余方）、秘方化滞丸（小川连、姜半夏各三钱，三棱、莪术、广木香各二钱，巴霜、陈皮、丁香各一钱，蜜丸，每服五分至八分。唐容川血证论方）二方最有效力，随症均可佐入。谨述宜消化诸症，条列于下：食滞胃肠之候：食积在上，胸膈饱闷，嗳腐吞酸；食积在中，腹满硬痛拒按；食积在下，绕脐硬痛拒按。

　　痰滞胸脘之候：头目晕眩，耳鸣颊赤，眼皮及眼下有烟雾灰黑色，烦满膈热，口干思水，吞酸嘈杂，二便滞赤，甚则神昏如迷，口吐涎沫，气喘息粗。

　　水停三焦之候：干呕吐涎，或咳或噎，或短气，心下虽满痛，按之则软，揉之作水声，甚或腰重足肿，下利溺少，面目两手肿而且亮。

　　瘀积三焦之候：胸腹胁肋结痛，痛有定处而不移，转侧若刀锥之刺遇夜则甚，甚则神思如狂，面色暗黑，或吐紫血，或便如黑漆。

　　虫积脘腹之候：脘腹痛有休止，面白唇红，或唇之上下有白斑点，或口吐白沫，饥时更甚，饱食则安。

　　第二卷　验方妙用

　　补益法

　　内经云：精气夺则虚，虚者补之。难经云：损其肺者益其气，损其心者调其营卫，损其脾者调其饮食，适其寒温，损其肝者缓其中，损其肾者益其精。此用补益法之原理也。温热为伏火症，本不当用补益法。然内经谓冬不藏精，春必病温，病温虚甚死，当实其阴以补其不足，此即后贤治四不足与四损者复病温热，创立先补后泻，先泻后补，补泻兼施之法之导师也，况温热诸症，每有屡经汗下清解不退者，必待补益而始痊。此由本体素虚，或原素有内伤，或为病药所残，自当消息其气血阴阳，以施补益之法。温热虽伤阴分血液者居多，然亦有凉药太过而伤阳气者，则补血补阴，补气补阳，又当酌其轻重，不可偏废。凡屡经汗下清和而烦热更甚者，当补阴血以济阳，所谓寒之不寒责其无水者是也。屡汗下清和热退而昏倦痞利不止者，当补阳气以培元，所谓祛邪必先扶正，正足邪自去也。试述清补、温补、调补、平补、峻补、食补诸方法以发明之：一、清补即清滋法，张景岳所谓阻虚者宜补而兼清，二冬地芍之类是也。陆九芝所谓甘寒为滋，生地石斛以养胃阴是也。如金匮麦门冬汤、千金麦冬汤、千金生地黄煎、叶氏养胃汤、竹叶地黄汤、吴氏五汁饮（悉尼汁、荸荠汁、芦根汁、麦冬汁，藕汁，临时斟酌多少，和匀凉服，不甚喜凉者重汤炖温服。温病条辨方）之类，为温热病后清滋津液之良方。惟徐洄溪谓大病后必有留热，治宜清养，独推仲景竹叶石膏汤为善后要方。虽然，清滋之法亦当分辨。

　　如肺胃之阴则津液也，惟清润之品可以生之，如参燕麦冬汤、清燥救肺汤、养阴清肺汤、加减甘露饮、润肺悉尼膏、景岳四阴煎（细生地三钱，麦冬、白芍、苏百合、北沙参各二钱，浙茯苓钱半，生甘草一钱。景岳新方）

　　三参冬燕汤（太子参、西洋参各一钱，北沙参四钱，麦冬二钱，光燕条八分，青蔗浆一酒杯，建兰叶三片。樊师验方）、程氏月华丸（天麦冬，生熟地，山药、百部、北沙参、川贝、阿胶，茯苓、獭肝、广三七各五钱，冬桑汁叶二两煎膏，将阿胶化入膏内，和药，稍加炼蜜为丸，如弹子大，每服一丸，噙化，日三服。程氏医学心悟方）、八仙玉液（藕汁二杯，梨汁、芦根汁、蔗汁、人乳、童便各一杯，先将生鸡子白三枚，白茅根四十支，煎取浓汁二杯，和入前六汁，重汤炖温服。顾氏医镜方）之类，皆可随症选用。

　　心肝脾肾之阴则血液也，清补心阴，如清燥养荣汤、叶氏加减复脉汤、王氏小复脉汤（原麦冬五钱，甘杞子三钱，炙甘草一钱，鲜刮淡竹茹三钱，南枣两枚。王孟英新验方）等选用。清补脾阴，如补阴益气煎（潞党参一钱，归身二钱，淮山药、熟地炭各三钱，新会皮一钱，炙甘草八分，升麻二分，柴胡三分。景岳新方）、参燕异功煎（潞党参一钱，光燕条八分，生晒术五分，浙茯苓一钱，炙甘草、新会白各八分。见何书田医学妙谛）、参粉甘芍汤（西党参钱半，南花粉三钱，炙甘草八分，炒白芍钱半。唐容川血证论方）之类；而慎柔养真汤（西党参、生晒术、嫩棉 、甜石莲各钱半，淮山药、生白芍、提麦冬各三钱，炙甘草六分，北五味二分。慎柔五书方）煎去头煎，止服二三煎，取甘淡以养脾，深得清滋脾阴之秘法。清补肝阴，如吴氏小定风珠（温病条辨方）、加减四物汤、四物绛复汤、阿胶鸡子黄汤（均见沈樾亭验方传信）、地骨皮饮（地骨皮五钱，粉丹皮、细生地、生白芍各三钱，归身钱半，川芎五分。见陈修园时方歌括）、酒沥汤（焦山栀、粉丹皮、归身各钱半，生白芍三钱，鳖血柴胡八分，辰茯神三钱，生晒术五分，苏薄荷三分，陈酒一匙，淡竹沥一瓢，和匀同冲。张氏医通妇科方）等选用：而魏氏一贯煎（细生地三钱，归身、麦冬各钱半，北沙参四钱，甘杞子一钱，川楝子钱半，口苦燥者加酒炒川连六分。见魏玉横续名医类案）柔剂和肝，善治胸脘胁痛，吞酸吐苦，疝气瘕聚，一切肝病，尤为清滋肝阴之良方。清补内肾之阴，如甘露饮（宋和剂局方）、知柏地黄汤（戴氏广温疫论）、顾氏保阴煎（见松园医镜）、新加六味汤（见周小颠三指禅）等选用。

