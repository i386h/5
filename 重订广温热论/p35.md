<!-- { "loadSidebar": true } -->
　　六、食补之法，程钟龄谓药补不如食补，凡病邪未尽，元气虽虚，而不任重补，则从容和缓以补之，相其机宜，循序渐进，脉症相安，渐为减药，谷肉果菜，食养尽之，以底于平康。顾松园曰：白花百合汤、麦冬汤清肺止咳，真柿霜消痰解热，人乳为补血神品，童便乃降火仙丹，悉尼生食能清火，蒸熟则滋阴，苡仁汤肺热脾虚服之有益，淡莲子汤、芡实粥遗精泄泻最属相宜。扁豆红枣汤专补脾胃，龙眼肉汤兼养心脾，鳇鲟鳔、线鱼胶（同猪蹄燕窝海参或鸡鸭荤中煮烂饮汁更佳）填精益髓，凤头白鸭、乌骨白鸡补阴除热，猪肺蘸白及末，保肺止血。以上诸物随宜恒食，此食补方法之大要也。虽然，食物有寒有热，犹人脏腑有阴有阳，脏阳而不得性寒之物以为之协，则脏性益阳矣；脏阴而不得性热之物以为之济，则脏性益阴矣。脏有阴阳兼见之症，而不用不寒不热之物以为调剂，则脏性益互杂而不平矣。食之入口，等于药之治病，合则于人脏腑有益而可却病卫生，不合则于人脏腑有损而即增病促死，此食治所以见重于方书而与药物并传也。

　　惟食物之种不下数百，姑即日用常食之物以为辨别：如谷食之有面、曲、蚕豆、豆油、酒醋，是性之至温者也；若芦稷、稻米、粳米、陈仓米、黑豆、黄豆、白豆、豌豆、豇豆，则稍平矣；又若粟米、黍稷、荞麦、绿豆、豆腐、豆豉、豆酱，则性寒矣；此谷食之分其寒热也。

　　又如瓜菜之有姜、蒜、葱、韭、芹菜、胡荽、白芥、胡萝卜，是性温者也；若山药、薤菜、匏瓠、南瓜，性稍平；又若苋菜、油菜、菠菜、 菜、白苣、莴苣、黄瓜、甜瓜、丝瓜、冬瓜、西瓜、酱瓜、诸笋、芋艿、茄子，是性寒者也；此瓜菜之分其寒热也。

　　至于果品，如龙眼、荔枝、大枣、饴糖、砂糖、白糖、莲子、葡萄、蜂蜜、胡桃、杨梅、木瓜、橄榄、青桃、李子、栗子，温性也；榧实、黄精、枇杷、青梅、花生，平性也；梨子、菱角、莲藕、橘瓤、乌芋、百合、甘蔗、白果、柿干、柿霜，寒性也；但生李性温，则多生痰而助温，生桃性燥，则多助热而生毒，此果品之分其寒热也。

　　至于禽兽之物，如鸡肉、鸭肉、山雉、鹧鸪、犬肉、羊肉、牛肉、鹿肉、鹿筋、猫肉，是至温矣；燕窝、斑鸠、雁肉、鹳肉、凫肉、竹鸡、猪肉，是至平矣；兔肉、麋肉、麋筋，是至寒矣；但山雉、鸡肉、鹧鸪性虽温，而不免有发风壅毒之害，猪肉性虽平，而不免有多食动痰之虞，此禽兽之分其寒热也。

　　他如鱼鳖龟介虫类，其在鲫鱼、鲢鱼、鲥鱼、海虾、鳝鱼，皆温性也；鲤鱼、鲨鱼、鲍鱼、鳅鱼、纸鱼、乌贼，皆平性也；鳢鱼、鳗鱼、田蛙、螃蟹、鳖肉、龟肉、田螺、蛤蜊肉，皆寒性也；但虾肉性燥，不免动风助火之变，鳖蟹性寒有毒，不免动气破血之虞，此鱼鳖介虫之分其寒热也。再于诸味之中，又细分其气辛而荤，则性助火散气，味重而甘，则性助温生痰，体柔而滑，则性通肠利便，质硬而坚，则食之不化，烹炼不熟，则服之气壅，必审其于人之病症虚实是否相符，则于养生之道始得，且胜于药多多矣。

　　以上皆补益方法之纲要者也。谨述当补益诸症如下：气虚当补之候：面色痿白，言语轻微，四肢无力，少气薄力，动则气高而喘，或痞满痰多，或饮食难化作酸，或头晕自汗，大便泄泻，或咳嗽气短，舌苔白嫩，或淡红而润。

　　血虚当补之候：面白唇淡，头晕目眩，睡卧不安，五心烦热作渴，神志不宁，津液枯竭，健忘怔忡，肠燥便艰，口干舌燥，或口舌生疮，舌苔嫩红而干，或绛底浮白，或舌绛而燥。

　　阴虚当补之候：身体枯瘦，耳聋目眩，或视物不明，神倦多睡，腰膝痿软，骨节 痛，遗精梦泄，足后跟痛；咯痰味咸，甚或盗汗失血，痰带血丝，咳嗽气喘；甚或虚火上浮，目赤颧红，大渴烦躁，舌绛无苔，或舌黑燥而无刺；服清凉药渴不止身热愈甚，或烦热加重；服攻下药舌苔愈长，或芒刺燥裂愈甚；用利水药小便愈不通；用疏散药周身骨节 痛不可移动。

　　阳虚当补之候：多冷汗，汗出身冷经日不回，饮食少思，脐腹胀痛，小便清而多，大便利清谷，水泛为痰，状如白沫；呕吐痞满用清降开导药愈甚，自利用清下药愈甚，甚或四肢厥冷，腹痛面赤，舌淡红而胖嫩，或微白而圆浓。

　　第二卷　温热验案

　　温热本证医案

　　案一（载伤寒论广要） 元罗太无先生治验劳役受热，饮食失节，损伤脾胃，时发烦躁而渴，又食冷物过度，遂病身体困倦，头痛四肢逆冷，呕吐而心下痞。医者不审，见其四肢逆冷，呕吐心下痞，乃用桂末三钱匕，热酒调服，仍以绵衣裹之，作阴毒伤寒治之，汗遂大出，汗后，即添口干舌涩，眼白睛红，项强硬，肢体不柔和，小便淋赤，大便秘涩，循衣摸床，如发狂状，问之则言语错乱，视其舌则赤而欲裂，朝轻暮剧，凡七八日，家人辈视为危殆，不望生全。予诊其脉六七至，知其热症明矣，遂用大承气汤苦辛大寒之剂，服之利下三行，折其锐势；翌日以黄连解毒汤大苦寒之剂，使徐徐服之，以去余热；三日后，病十分中减之五六，更与白虎加人参汤泻热补气，前症皆退；戒以慎起居，节饮食，月余平复。

　　又案（载三世医验） 明陆养愚先生治验史洞庭尊正，四月间患头痛发热，予诊其脉，洪数见于气口，用清解药二剂，大约柴葛栀芩之类，未服，而病者之兄唐承尊延一医来，用大青龙汤二剂，病家止服一剂，夜间遍身如烧，口渴咽干，已有谵语矣。明日唐复延其诊，又谓非伤寒，乃痛风也，用羌、独活，何首乌、牛膝等二剂，乃登高而歌，弃衣而走，骂詈不避亲疏。史家复延予。予至，闻欲裸而出，令数妇人持之。予谓洞庭曰：此阳症也，扰动之益剧，宜婉言谕之。

　　果如予言而止。因先用糖水法灌之，其势便缓，随以白虎加元明粉、芩、连、蒌仁、犀角，数帖而骂詈始止；然犹或妄言，知大便久不去也；以润字丸三钱投之，夜出燥屎一二十枚，而谵语犹未全止；复进前汤，又以丸药二钱投之，出燥屎数枚，溏便少许；又三日，方思粥饮，以清气养荣汤（归身、白芍、川芎、茯苓、木香、豆蔻、陈皮、川连）调理之。

　　吴煦野公子，年二十三岁，精神极旺，三月清明节馆中归家，夜大醉遂有房事，五更小解，忽脐下作痛，肠中雷鸣，小便不利，明日遂发寒热头痛。延医诊脉，自告以酒后犯远归之戒。医者疑是阴症伤寒，以理中汤两剂令一日夜尽服之。第二日呕逆大作，烦躁口渴，饮食不进，昼夜不卧。延予延医，已第三日矣，其脉左弦右洪，寸关有力，尺部尚和，面赤戴阳。予不知其服理中之故，出撮柴葛解肌汤（柴胡、葛根、赤芍、甘草、黄芩、知母、川贝、生地、丹皮、石膏、淡竹叶）二剂。煦野及亲友见之大骇，因备述远归阴虚，投理中不减，正拟倍加参附。予曰：脉症俱阳，纵有房事，阴未尝虚，若再用参附，恐仙人亦难拯救。予令今夜必服此二剂，庶不传里。病者自抱心虚，止服一剂。明早诊视，症尚不剧，脉仍洪大，并两尺亦大。予曰：热邪已入腑矣，日晡必剧。以白虎汤二剂投之，病者尚犹豫未决。予曰：今日怕石膏，明日大黄也。延挨煎就未服，而烦渴躁热大作，且有谵语。煦野公骇之。予曰：此势所必然。连进二服，热略不减，于是群然议用大黄。予曰：今日大黄又用不得。仍以前方二剂与之，至五更始得少睡，早间诊视，两尺沉实，舌苔已浓，改用小陷胸汤送润字丸一钱，至晚又进一钱，夜半出燥屎数十枚，热减泄止，大势始定；此后枳实黄连服至数十剂，少用滋补，即痞膈饮食不能进，调治将二月，方得全愈。

　　又案（载张氏医通） 清张路玉先生治验徐君育，素禀阴虚多火，且有脾约便血证，十月间患冬温，发热咽痛。里医用麻黄杏仁半夏枳橘之属，遂喘逆倚息不得卧，声飒如哑，头面赤热，手足逆冷，右手寸关虚大微数，此热伤手太阴气分也。与葳蕤、甘草等药不应，为制猪肤汤一瓯，令隔汤顿热，不时挑服，三日声清，终剂而痛如失。

　　又治郑墨林室，素有便红，怀妊七月，正肺气养胎时而患冬温，咳嗽咽痛如刺，下血如崩，脉较平时反觉小弱而数，此热伤手太阴血分也。与黄连阿胶汤二剂，血止后，去黄连加葳蕤、桔梗、人中黄四剂而安。

　　又案 清吴鞠通先生治验脉不浮而细数，大渴引饮大汗，里不足之热病也。用玉女煎法：知母四钱，生石膏一两，桑叶三钱，麦冬、细生地各五钱，粳米一撮，甘草三钱。复诊：昨用玉女煎法，诸症俱减，平素有消渴病，用玉女煎，大便稀溏加牡蛎，一面护阴，一面收下：牡蛎一两，生石膏五钱，炒知母二钱，麦冬、大生地各五钱，炙甘草三钱，粳米一撮；终与益胃汤调理而愈。

　　又案 清王孟英先生治验姚某，年未三旬，烟瘾甚大，适伊芳母病温而殁，劳瘁悲哀之际，复病温邪，胁痛筋掣，气逆痰多，热壮神昏，茎缩自汗，医皆束手。所亲徐丽生瞩其速孟英诊之，脉见芤数，舌绛无津，有阴虚阳越，热炽液枯之险；况初发即尔，其根蒂之不坚可知。与犀、羚、元参、知母，壮水熄风；苁蓉、楝实、鼠矢、石英，潜阳镇逆；沙参、麦冬、石斛、葳蕤，益气充津；花粉、栀子、银花、丝瓜络，蠲痰清热。一剂知，四剂安，随以大剂养阴而愈。

　　朱敦书令爱病温，医投温散，服二剂，遍身麻 ，月事适来，医进小柴胡汤，遂狂妄莫制，乞援于孟英。

　　脉至洪滑弦数，目赤苔黄，大渴不寐，是 因温邪而发，所以起病至今，时时大汗，何必再攻其表，汛行为热迫于营，胡反以姜枣温之，参柴升之，宜其燎原而不可遏也。与大剂犀角、元参、生地、石膏、知母、花粉、银花、竹叶、贝母、白薇，以清卫凉营，服后即眠，久而未醒。或疑为昏沉也，屡为呼唤。病者惊寤，即令家人启箧易服，穿鞋梳头，告别父母，云欲往花神庙归位。人莫能拦，举家痛哭，急迓孟英复视脉象。嘱其家静守勿哭，仍以前方加重，和以竹沥童便，灌下即安，继用养阴清热而愈。

　　毕方来室，患痰嗽碍眠，医与补摄，而至涕泪全无，耳闭不饥，二便涩滞，干嗽无痰，气逆自汗。孟英切脉，右寸沉滑，左手细数而弦，乃高年阴亏，温邪在肺，未经清化，率为补药所锢，宜开其痹而通其胃，与蒌、薤、紫菀、兜铃、杏、贝、冬瓜子、甘、桔、旋、茹之剂而安。

