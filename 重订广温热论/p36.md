<!-- { "loadSidebar": true } -->
　　许少卿室，故医陈启东先生之从女也。夏初病温，何新之十进清解，病不略减，因邀诊于孟英。脉至弦洪豁大，左手为尤，大渴大汗，能食妄言，面赤足冷，彻夜不瞑。孟英曰：证虽属温，而真阴素亏，久伤思虑，心阳外越，内风鸱张；幸遇明手，未投温散，尚可无恐。与龙、牡、犀、珠、龟板、鳖甲、贝母、竹沥、竹叶、辰砂、小麦、元参、丹参、生地、麦冬为大剂投之，外以烧铁淬醋令吸其气，蛎粉扑止其汗，捣生附子贴于涌泉穴。甫服一剂，所亲荐胡某往视，大斥王议为非，而主透疹之法。病家惑之，即煎胡药进焉。病者神气昏瞀，又易服王药，渐以向愈，而阴不易复，频灌甘柔滋镇，月余始能起榻，季夏汛行，惟情志不怡，易生惊恐，与麦、参、熟地、石英、茯神、龙眼、甘、麦、大枣、三甲等药善其后。

　　姚令舆室，素患喘嗽，复病春温，医知其本元久亏，投以温补，痉厥神昏，耳聋谵语，面赤舌绛，痰喘不眠，医皆束手矣。延孟英诊之，脉犹弦滑，曰：证虽危险，生机未绝，遽尔轻弃，毋乃太忍。与犀角、羚羊、元参、沙参、知母、花粉、石膏，以清热熄风，救阴生液，佐苁蓉、石英、鳖甲、金铃、旋复、贝母、竹沥，以潜阳镇逆，通络蠲痰，三剂而平。继去犀羚石膏，加生地黄，服旬日而愈。

　　余侄森伯，患发热面赤，渴而微汗。孟英视之曰：春温也，乘其初犯，邪尚在肺，是以右寸之脉洪大，宜令其下行由腑而出，则即可霍然。投知母、花粉、冬瓜子、桑叶、枇杷叶、黄芩、苇茎、栀子等药，果大便连泻极热之水二次，而脉静身凉，知饥啜粥，遂痊。

　　王皱石广文令弟，患春温，始则谵语发狂，连服清解大剂，遂昏沉不语，肢冷如冰，目闭不开，遗溺不饮。

　　孟英诊其脉，弦大而缓滑，黄腻之苔满布，秽气直喷。投承气汤加银花、石斛、黄芩、竹茹、元参、石菖蒲，下胶黑矢甚多，而神稍清，略进汤饮。次日去硝黄，加海蜇、莱菔、黄连、石膏，服二剂而战解肢和，苔退进粥，不劳余力而愈。

　　褚芹香女校书，患月愆寒热，医以为损，辄投温补，驯至腹胀不饥，带淋便闭，溲涩而痛。孟英诊脉弦劲而数。乃热伏厥阴，误治而肺亦壅塞也。与清肃开上之剂，吞当归龙荟丸，两服，寒热不作而知饥，旬日诸恙悉安。

　　张养之，己亥九月间，患恶寒头痛，自饵温散，不效，邀孟英诊之。脉极沉重，按至骨则弦滑隐然，卧曲房密帐之中，炉火重裘，尚觉不足以御寒，且涎沫仍吐，毫不作渴，胸腹无胀闷之苦，咳嗽无暂辍之时，惟大解坚燥，小溲不多，口气极重耳。乃谓曰：此积热深锢，气机郁而不达，非大苦寒以泻之不可也；重用硝黄犀角，冀顽邪蕴毒得以通泄下行，则周身之气机自然流布矣。养之伏枕恭听，大为感悟，如法服之。越二日，大便下如胶漆，秽恶之气达于户外，而畏寒即以降序，糜粥日以加增，旬日后粪色始正，百日后康健胜常。

　　段春木之室烂喉，内外科治之束手。姚雪蕉孝廉荐孟英视之，骨瘦如柴，肌热如烙，韧痰阻于咽喉，不能咯吐，须以纸帛搅而曳之，患处红肿白腐，龈舌皆糜，米饮不沾，月事非期而至，按其脉，左细数，右弦滑。

　　曰：此阴亏之体，伏火之病，失于清降，扰及于营。先以犀角地黄汤，清营分而调妄行之血；续与白虎汤加西洋参等，肃气道而泻燎原之火；外用锡类散，扫痰腐而消恶毒；继投甘润药，蠲余热而充津液。日以向安，月余而起。

　　廉按：温热病，最怕发热不退及痉厥昏蒙，更有无端而发晕及神清而忽间以狂言者，往往变生不测，遇此等证最能惑人，不比阳证阴脉阳缩舌卷撮空见鬼者，易烛其危也。要诀在辨明虚实，辨得真方可下手。

　　以余临证实验，温热实症，阳明胃肠病居多；温热虚症，少阴心肾病居多。前哲俞东扶颇有发明，试节述其说曰：今之所谓伤寒者，大概皆温热病耳。惟伤寒则足经为主，温热则手经病多。如风温之咳嗽鼻鼾，热病之神昏谵语，或溏泻粘垢，皆手太阴肺、手厥阴心包络、手阳明大肠现证。甚者喉肿肢掣，昏蒙如醉，躁扰不宁，齿焦舌燥，发 发颐等证，其邪分布充斥，无复六经可考，故不以六经法治耳。就予生平所验，初时兼挟表邪者最多，仍宜发散，如防、葛、豉、薄、牛蒡、杏仁、滑石、连翘等，以得汗为病轻，无汗为病重。如有 ，则参入蝉蜕、桔梗、芦根、西河柳之类；如有痰，则参入土贝、天虫、栝蒌、橘红之类，如现阳明证，则白虎承气；少阳证则小柴胡去参半，加花粉、知母；少阴证，则黄连阿胶汤、猪苓汤、猪肤汤；俱宗仲景六经成法有效。但温热病之三阴证多死，不比伤寒；盖冬不藏精者，东垣所谓肾水内竭，孰为滋养也。惟大剂养阴，佐以清热，或可救之。养阴如二地、二冬、阿胶、丹皮、元参、人乳、蔗浆梨汁，清热如三黄、石膏、犀角、大青、知母、芦根、茅根、金汁、雪水、西瓜、银花露、丝瓜汁，随其对症者选用。

　　第二卷　温热验案

　　温热兼症医案

　　风温验案（见张氏医通） 清张路玉先生治验黄以宽，风温十余日，壮热神昏，语言难出，自利溏黑，舌苔黑燥，唇焦鼻煤；先前误用发散消导药数剂，烦渴弥甚。张石顽曰：此本伏热郁发，更遇于风，遂成风温。风温脉气本浮，以热邪久伏少阴，从火化发出太阳，即是两感，变患最速。今幸年壮质强，已逾三日六日之期，证虽危殆，良由风药性升，鼓激周身元气皆化为火，伤耗真阴，少阴之脉不能内藏，所以反浮。考诸南阳先师，原无治法，而少阴例中，则有救热存阴承气下之一证，可借此以迅扫久伏之邪，审其鼻息不鼾，知肾水之上源未绝，无虑其直视失溲也。时歙医胡晨敷在坐，同议凉膈散加人中黄、生地黄，服后下溏粪三次，舌苔未润，烦渴不减，此杯水不能救车薪之火也。更与大剂凉膈，大黄加至二两，兼黄连犀角，三下方得热除，于是专用生津止渴，多服而愈。

　　又案 清王孟英先生治验程燮庭乃朗芷香，今春病温，而精关不固，旬日后，陡然茎缩寒颤，自问不支。人谓为虚疟，欲投参附。

　　孟英曰：非疟也。平日体丰，多浓味酿痰，是以苔腻不渴，善噫易吐，而吸受风温，即以痰湿为山险，乘其阴亏阳扰，流入厥阴甚易，岂容再投温补，以劫液锢邪而速其痉厥耶。伊芳家以六代单传，父母深忧之，坚求良治。

　　孟英曰：予虽洞识其症，而病情 ，纵有妙剂，难许速功，治法稍乖，亦防延损；倘信吾言，当邀顾听泉会诊，既可匡予之不逮，即以杜人之妄议。程深然之。于是王顾熟筹妥治，午后，进整肃肺胃方，以解客邪、蠲痰渴而斡枢机；早晨，投凉肾舒肝法，以靖浮越、搜隧络而守关键。病果降序；奈善生嗔怒，易招外感，不甘淡泊，反复多次，每复必茎缩寒颤，甚至齿缝见紫血瓣，指甲有微红色，溺短而浑黑极臭。孟英曰：幸上焦已清，中枢已运；亟宜填肾阴，清肝热。以西洋参、二冬、二地、苁蓉、花粉、知、柏、连、楝、斛、芍、石英、牡蛎、龟板、鳖甲、阿胶、鸡子黄之类，相迭为方，大剂连服二十余帖，各恙渐退；继以此药熬膏晨服，午用缪氏资生丸方，各品不炒，皆生晒为末，竹沥为丸，枇杷叶汤送下，服至入秋，始得康健。

　　王氏七旬有三，风温伤肺，头晕目瞑，舌缩无津，身痛肢厥，口干不饮，昏昧鼻鼾，语言难出，寸脉大，症属痰热阻窍。先清气分热邪，杏仁、象贝、羚角、花粉、嫩桑叶、竹茹、山栀，一服症减肢和；但舌心黑而尖绛，乃心胃火燔，惧其入营劫液，用鲜生地、犀角汁、元参、丹皮、麦冬、阿胶、蔗浆、梨汁，三服，舌润神苏，身凉脉静；但大便未通，不嗜粥饮，乃灼热伤阴，津液未复，继与调养胃阴，兼佐醒脾，旬日霍然。

　　廉按：温为伏气，风是新感，风温一症，即叶天士所谓新邪引动伏邪是也。法当辛凉清解，轻剂如刘氏桔梗汤、防风解毒汤，重剂如缪氏竹叶石膏汤、叶氏荷杏石甘汤，皆有特效；切忌辛温消散，劫铄津液，骤变则为痉厥，缓变则为肺痨，临症者切宜慎重。

　　冷温验案 清张路玉先生治验陆中行室，年二十余，腊月中旬，患咳嗽，挨过半月，病热稍减；新正五日，复咳倍前，自汗体倦，咽喉干痛；至元夕，忽微恶寒发热，明日转为腹痛自利，手足逆冷，咽痛异常，又三日则咳唾脓血。张诊其脉，轻取微数，寻之则仍不数，寸口似动而软，尺部略重则无，审其脉症，寒热难分，颇似仲景厥阴例中麻黄升麻汤证。盖始本冬温，所伤原不为重，故咳至半月渐减；乃勉力支持岁事，过于劳役，伤其脾肺之气，故咳复甚于前；至望夜忽憎寒发热，来日遂自利厥逆者，当是病中体疏，复感寒邪之故；热邪既伤于内，寒邪复加于外，寒闭热邪，不得外散，势必内奔而为自利，致邪传少阴厥阴，而为咽喉不利唾脓血也。虽伤寒大下后与伤热后自利不同，而寒热错杂则一。遂与麻黄升麻汤，一剂，肢体微汗，手足温暖，自利即止；明日诊之，脉亦向和；嗣后与异功生脉合服，数剂而安。

　　又案 清雷少逸先生治验城东章某，得春温时病。前医不识，遂谓伤寒，辄用荆防羌独等药，一剂得汗，身热退清，次剂罔灵，复热如火，大渴饮冷，其势如狂，更医治之，谓为火证，竟以三黄解毒为君，不但热势不平，更变神昏 。急来商治于予，诊其脉弦滑有力，视其舌黄燥无津。予曰：此春温病也。初起本宜发汗，解其在表之寒，所以热从汗解；惜乎继服原方，过汗遂化为燥，又加苦寒遏其邪热，以致诸变丛生。当从邪入心包肝风内动治之。急以祛热宣窍法（去心连翘三钱，犀角一钱，川贝三钱去心，鲜石菖蒲一钱，加牛黄至宝丹一颗去蜡壳化冲）加羚角、钩藤，一剂 稍定，神识亦清；惟津液未回，唇舌尚燥，原方去至宝菖蒲，加入沙参鲜地，三剂诸恙咸安。

　　又案 清朱心农先生治验人身之气，冬令伏藏，易于化火，当时晴亢过久，人病咳喘，俗谓客寒包火是也。身热，舌白，胁痛，咳痰胶浓，逾闷逾烦，汗出不解，先宜开泄：麻黄六分，杏仁三钱，生甘草五分，石膏三钱研细，生桑皮二钱，苦桔梗一钱，川贝母钱半，枇杷叶二钱炒。二剂，喘热已减，去麻、甘、膏，加蒌皮二钱，泡淡黄芩五分，马兜铃一钱而愈。

