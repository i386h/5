<!-- { "loadSidebar": true } -->
　　今年四月初，同乡汪太史渊若之次子廉卿，年四岁，亦病湿温，但尚不能自言其苦，屡屡惊厥，有一次厥去一点钟许，家人意为死而哭，幸复苏，数夕不得眠。邀仆治之，见其色惨白，其头倒，其神思倦怠，喉间咯咯有声，脉滑数，知有痰极多，按其腹满而软，曰：数日不食，不应有此，殆有食积。以表候其腋下，得一百零二度，曰：口中之度，必零三度许也。其汗则粘腻非常，泣而无泪，渴且嗜饮，然卧时复被，不知自去之也，知必有表邪。又每以手自按其头，知头必有痛胀等事。口中亦有秽气，数武外即可嗅而知之。因知亦为化浊汤之症，亦以此方与之，而改苏梗为苏子，用玉枢丹四分。未服药之前，尚惊厥，请推拿者推之。始已。服药数分钟后，忽呕出胶痰两大堆，约一小钟许，粘浓成块，又数点钟后，得大便一次，极臭而多，其色黑，此夕即能安卧，明日复诊，则热退神清，病竟全去，以搜捕余邪法治之，曰：一剂后，可不药矣。次日竟下地行走如常。

　　廉按：湿热与湿温似同实异，湿热者，先受湿，后化热，其来也渐；湿温者，先伏温，后受湿，其来也暴。

　　湿热轻而湿温重。初起时，最要辨明孰轻孰重，如湿重于温者，当以吴氏三仁汤、周氏化浊汤二方为主。即雪樵君云：湿温之病，多在胃肠，舌苔滑白浓腻者，重用川朴为君；口有秽气者，玉枢丹亦要药。其说甚是。如温重于湿者，当以加减藿朴夏苓汤、清芳透邪汤二方为主。湿与温并重，当以新定达原饮、枳实栀豉合小陷胸汤加减，或藿香佐金汤亦佳。此治湿温初起之方法也。其他变症甚多，论中方法毕备，对症酌用可也。今所选之案虽少，而大致粗备，亦足为后学导夫先路矣。

　　又按：验方妙用论中，添加百八十四方，以上统计五百十一方。

　　
