<!-- { "loadSidebar": true } -->
　　如发自少阴肾经者，必君火与真水不交，水愈亏则火愈旺。其舌多嫩红而燥，或舌心虽黑无甚苔垢，或舌本枯而不甚赤。脉多右大无力，左弦细数，甚或沉细涩数，或浮大革数。神多虚烦，甚或惊悸，或极疲倦。症多梦遗精滑，或梦与鬼交，潮湿盗汗，平旦病减，午后病增，口干舌燥，颧红唇赤，五心烦热，腰 足冷，甚或骨痿于床，气浮而咳，或气喘而促，或头晕咽病；大便多秘，或反溏滑；小便短数，溺有余沥，或精随溺而带出。治法宜滋阴润燥，交济心肾为首要，周氏新加六味汤主之，间有可用六味加犀角汤者。若济君火，则加枸杞、元参；若输肺金，则加生麦散；火甚者，加黄柏、龟板，或专用丹溪大补阴丸滋阴潜阳，以苦寒培生气而坚阴，较六味地黄汤更优；如小便清和，无痰气者，只须专意滋肾，张氏左归饮多服为佳。以上皆燥火症实与虚传变之大要也，余症亦详本书温热各论中。

　　总之，湿火、燥火症治最要厘清，惟湿去燥来、燥又夹湿之际，最难调治，稍一偏胜，则非液涸，即气滞矣，临症者不可不细参也。

　　第一卷　温热总论

　　论温热本症疗法（添加）

　　自吴氏温病条辨、王氏温热经纬二书行世，而医家始知伤寒自伤寒，温热自温热，然皆言新感温暑居多，而于伏气温热之理由，尚未发明尽致。兹将历代前哲言伏气温热之因、症、脉、治，一一详述于后。

　　黄帝内经曰：冬伤于寒，春必病温。尺肤热甚，脉盛躁者，其脉盛而滑者，病且出也。有病温者，汗出辄复热，而脉躁疾，不为汗衰，狂言不能食……病名阴阳交，交者死也。故病温，虚甚死。经又曰：冬伤于寒，春生瘅热。热病，太阳之脉，色荣颧骨，……与厥阴脉争见者，死期不过三日。少阳之脉，色荣颊前，……与少阴脉争见者，死期不过三日。热病三日，而气口静，人迎躁者，取之诸阳五十九刺。热病七八日，动喘而弦者，急刺之。热病七日八日，脉微小，病者溲血，口中干，一半日而死，脉代者一日死。热病已得汗出，而脉尚躁，喘且复热，勿刺肤，喘甚者死。热病七日八日，脉不躁，躁不散数，后三日中有汗；三日不汗，四日死；未曾汗者，勿腠刺之。热病不知所痛，耳聋不能自收，口干，阳热甚，阴颇有寒者，热在骨髓，死不可治。热病已得汗，而脉尚躁盛，此阴脉之极也，死。其得汗而脉静者生。热病者，脉尚躁甚，而不得汗者，此阳脉之极也，死。脉盛躁，得汗而静者生。凡热病不可刺者有九：一曰汗不出，大颧发赤，哕者死；二曰泄而腹满甚者死：三曰目不明，热不已者死；四曰老人婴儿热而腹满者死；五曰汗大出，呕，下血者死；六曰舌本烂，热不已者死；七曰咳而衄，汗不出，出不至足者死；八曰髓热者死；九曰热而痉者死，腰折、螈 、齿噤 也。此九者，不可刺也。当泻其热而出其汗，实其阴以补其不足（廉按：此二句实治温热之总诀）。此轩岐之论温热也。

　　秦越人难经曰：湿温、温病、热病，……其所苦各不同。湿温之脉，阳濡而弱，阴小而急。温病之脉，行在诸经，不知何经之动也，各随其经所在而取之。热病之脉，阴阳俱浮，浮之而滑，沉之散涩。又曰：……热病在内者，取其会之气穴也（廉按：腑会太仓，脏会季胁，筋会阳陵泉，髓会枕骨，血会膈俞，骨会大杼，脉会太渊，气会三焦外一筋直两乳内，此谓八会，为当时治热病者取穴用针之法）。此扁鹊之论温热也。

　　张长沙伤寒论（张石顽云：仲景温病、热病诸例，向来混入伤寒六经例中，致使后世有以黄芩白虎汤误治伤寒者，有以黄芩白虎证误呼伤寒者；良由混次不分，以致蒙昧千古。今将温热诸条，另析此篇，俾学人知伤寒论自有温热症治也。）曰：太阳病，发热而渴，不恶寒者，为温病。若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲；若被火者，微发黄色，剧则如惊痫，时螈 ；若火熏之，一逆尚引日，再逆促命期。太阳与少阳合病，自下利者，与黄芩汤；若呕者，黄芩加半夏生姜汤主之。阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反谵语；若加烧针，必怵惕烦躁不得眠；若下之，则胃中空虚，客气动膈，心中懊，舌上苔者，栀子豉汤主之。（廉按：陆氏云：心中懊 三句，语意当在汗下温针之上。）若脉浮发热，渴欲饮水，小便不利者，猪苓汤主之。阳明病，汗出多而渴者，不可与猪苓汤，以汗多胃中燥，猪苓汤复利其小便故也。三阳合病，脉浮大，上关上，但欲眠睡，目合则汗。三阳合病，腹满身重，难以转侧，口不仁，面垢。谵语遗尿。发汗则谵语，下之则额上生汗，手足逆冷，若自汗出者，白虎汤主之。（廉按：陆氏云：白虎汤主之，语意在汗下之上。）伤寒脉浮滑，此表有寒，里有热，白虎汤主之。伤寒，脉滑而厥者，里有热也，白虎汤主之。伤寒脉浮，发热无汗，其表不解者，不可与白虎汤；渴欲饮水，无表症者，白虎加人参汤主之。

　　伤寒无大热，口燥渴，心烦，背微恶寒者，白虎加人参汤主之。伤寒，若吐若下后，七八日不解，热结在里，表里俱热，时时恶风，口渴，舌上干燥而烦，欲饮水数升者，白虎加人参汤主之。服桂枝汤大汗出后，大烦渴不解，脉洪大者，白虎加人参汤主之。（以上三阳发温热例）师曰：伏气之病，以意候之，今月之内，欲有伏气，假令旧有伏气，当须脉之。若脉微弱者，当喉中痛似伤，非喉痹也，病患云实喉中痛，虽尔，今复下利。

　　少阴病二三日，咽痛者，可与甘草汤，不瘥者，与桔梗汤。少阴病，下利咽痛，胸满心烦者，猪肤汤主之。少阴病，得之二三日以上，心中烦，不得卧，黄连阿胶汤主之。少阴病，下利六七日，咳而呕渴，心烦不得眠者，猪苓汤主之。少阴病，得之二三日，口燥咽干者，急下之，宜大承汤。（以上少阴发温热例）（廉按：张石顽曰：温热自里达表，故三阳合病最多。

　　发于三阳者易治，发于三阴者难治。然发于三阴者，必有所因，或因冷酒伤脾，或因郁怒伤肝，或因色欲伤肾，皆元气先伤，伏邪乘虚而发，设用甘温调补，岂不助邪转炽；若行苦寒峻攻，真元立致消亡，虽长沙复起，恐难为力矣。）湿家，其人但头汗出，背强，欲得被复向火，若下之早，则哕，胸满，小便不利，舌上如苔者，以丹田有热，胸中有寒，渴欲得饮，而不能饮，则口燥烦也。（廉按：丹田有热是伏邪，胸中有寒是新感寒湿，此湿痹之偏于热者，即是湿遏热伏之一证。但头汗出，亦是湿热上蒸，惟背强欲得被复向火，确是新感寒湿。

　　然必兼一身尽痛，关节烦疼。若纯是寒湿，误下必下利不止而死矣。实因湿未化燥，热未成实，医者下之太早，故哕而胸满，小便不利矣。张氏石顽主用黄连汤和解其上下之寒热，却是湿温救误之良法，故余仿其例，引为长沙论湿温之症。）此仲景之论温热也。

　　王氏伤寒例曰：冬时严寒，……中而即病者，名曰伤寒。不即病者，寒毒藏于肌肤，至春变为温病，至夏变为暑病，暑病者，热极重于温也。是以辛苦之人，春夏多温热病者，皆由冬时触寒所致，非时行之气也。若更感异气，变为他病者（廉按：异气者，谓伏邪将发未发之际，又感别异之时气，引发伏邪而出也），当根据两感症病而治之。如脉阴阳俱盛，重感于寒者，变为温疟；阳脉浮滑，阴脉濡弱者，更遇于风，变为风温；阳脉洪数，阴脉实大者，更遇温热，变为温毒，温毒为病最重也；阳脉濡弱，阴脉弦紧者，更遇瘟气，变为温疫。此叔和之论温热也。

　　巢氏诸病源候论曰：……辛苦之人，春夏必有温热病者，皆由其冬时触冒之所致。有冬月触冒寒毒，伏至春暖始发病者；有冬月天时温暖，人感其气，未即发病，至春又被积寒所折，毒瓦斯不得发泄，至夏遇热，温毒始发者。皆由表里受邪，经络损伤，脏腑俱病也。其候多端，姑言其要：（一）温病发斑候：或已发汗吐下，而表证未罢，毒瓦斯不散，故发斑；温毒发出于肌肤，斑烂隐疹如锦纹也。

　　（二）温病烦候：此由阴气少，阳气多，故身热而烦。其毒瓦斯在于心府而烦者，则令人闷而欲呕；若其胃内有燥粪而烦者，则谬语而绕脐痛也。

　　（三）温病狂言候：邪盛则四肢实，实则能登高而歌。热盛于身，故弃衣而走：阳盛故妄言骂詈，不避亲戚，大热遍身，狂言而妄闻视也。

　　（四）温病嗽候：邪热客于胸府，上焦有热，其人必饮水：水停心下，则上乘于肺，故令嗽。

　　（五）温病呕候：胃中有热，谷气入胃，与热相并，气逆则呕；或吐下后，饮水多，胃虚冷，亦为呕也。

　　（六）温病哕侯：伏热在胃，令人胸满，胸满则气逆，气逆则哕。若大下后，胃气虚冷，亦令致哕。

　　（七）温病渴候：热气入于肾谖，肾脏恶燥，热盛则肾燥，肾燥则渴引饮。

　　（八）温病变成黄候：发汗不解，温毒瓦斯瘀结在胃，小便为之不利，故变成黄。身如金色。

　　（九）温毒咽痛候：热毒在于胸府，……上攻咽喉，故痛，或生疮。

　　（十）温病毒攻眼候：肝开窍于目，肝气虚，热毒乘虚上冲于目，故赤痛，重者生疮翳也。

　　（十一）温病衄候：肺主气而开窍于鼻，邪热伤于心，故衄。衄者，血从鼻出也。

　　（十二）温病吐血候：热毒入，深结于五脏，内有瘀血积，故吐血。

　　（十三）温病下利候：风热入于肠胃，故令洞泄；若挟毒，则下黄赤汁及脓血。

　　（十四）温病脓血利候：热毒甚者，伤于肠胃，故下脓血如鱼脑，或如烂肉汁，此由温毒瓦斯盛故也。

　　（十五）温病大便不通候：脾胃有积热，发汗太过，则津液少，使胃干，结热在内，故大便不通。

　　（十六）温病小便不通候：发汗后，津液少，膀胱有结热，……故小便不通。

　　（十七）温病下部疮候：热攻肠胃，毒瓦斯既盛，谷气渐衰，故三虫动作，食人五脏，故下部生疮，重者肛烂。

　　（十八）温病劳复候：为病新瘥，津液未复，血气尚虚，因劳动早，更生于热，热气还入经络，复成病也。

　　故凡梳头洗浴诸劳事等，皆须慎之。

