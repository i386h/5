<!-- { "loadSidebar": true } -->
　　九、要吹喉以解毒去腐，退炎止痛；首用烂喉去腐药（用杜牛膝根叶汁之晒干净末一两，苏薄荷末五分，浣花青黛五分，梅花冰片三分。共研匀，瓷瓶密藏，不可泄气受潮，如潮但可晒干再研，不可火烘），以流去毒涎，接吹锡类散（象牙屑、焙珍珠粉各三分，飞青黛六分，梅花冰片三厘；壁窠二十枚，墙上者佳；西牛黄，人指甲焙，男病用女，女病用男，分别配合，各五厘。将各焙黄之药，置地上出火气，研极细粉，密装于瓷瓶内，勿使泄气。专治烂喉时症及乳蛾、牙疳、口舌腐烂。凡属外淫为患，诸药不效者，吹入患处，濒死可活），以去腐止烂。末用珠黄散（珍珠粉六分，西牛黄三分，京川贝、 龙骨各四分， 青果核三枚，共研细末，瓷瓶密藏），以清余毒而生肌。

　　十、要刮后颈以散毒：于颈窝处，搽真薄荷油少许，用钱一文，如刮痧样，往下顺刮，须千余刮，显出块点，用瓷片锋刺破，即以蜞口吮出恶血；无蜞时，则用小吸气筒，以吸出之，散毒最效。此治喉痧、喉痹及各种风火喉症之第一妙法也。

　　至若所谓秽毒者，即湿温时毒也。一名湿温挟秽，又名湿秽。凡夏秋间俗称痧气、痧秽者，多属此症。初起恶寒，继则纯热，头重胀痛，胸脘痞满，恶心欲呕，腹痛闷乱，肤热自汗，肌肉烦疼，四肢倦怠，右脉濡滞，舌白或黄。治法虽均宜芳香化浊，如藿香正气散加减。然当辨其偏于热重者，必兼舌苔黄腻，心烦口渴，宜用枳、桔、栀、豉，合小陷胸汤，加青蒿、滑石。偏于湿重者，必兼舌苔白腻，口粘不渴，宜用藿朴二陈汤加佩兰叶、苍术、白檀香、白蔻末之类。如肤发黄豆，或如疙瘩块，痒而麻木者，此湿毒从皮肤排泄也，前方加杜赤小豆、土茯苓、连翘、皂角刺，透发之。轻则但发白 ，如水晶色，前方合千金苇茎汤，轻宣之。如湿毒阻滞筋肉，一身尽痛者，前方加羌活、防风、桂枝、秦艽，疏通络脉以发散之。如湿毒阻滞胸膈，气壅而呃者，前方加广皮、淡竹茹、公丁香、柿蒂、沉香汁，开降之。如湿毒阻滞清窍，神识如蒙者，前方加太乙紫金丹开泄之，苏合香丸亦效。如湿毒挟食，阻滞胃肠，不饥不食不便者，前方加小枳实、海南子、炒黑丑，疏逐之。如湿毒入络，气郁化胀，便溏溺涩者，前方合二金汤疏泄之，薛氏开郁通络饮合宽膨散，奏效尤捷。如湿毒久羁三焦，气滞胸痹，神昏窍阻，少腹硬满，大便不下者，此必有浊痰粘涎胶结于内也，宜宣清导浊汤。去寒水石，加控涎丹、琥珀末、鲜石菖蒲，开逐之。如湿毒兼误食生冷，寒凝气阻，三焦俱闭，二便不通者，胃苓汤合半硫丸主之。如湿毒因多服苦寒，浊滞久留下焦，下注直肠而气闭，肛门坠痛，胃不喜食，舌苔腐白者，术附汤合半硫丸挽救之。

　　第一卷　温热总论

　　论温热兼症疗法

　　其七兼疟：温热二病，有似疟、转疟、兼疟之不同，用药亦有微异。似疟者，乃寒热往来，或一日二三次，或一次，而时无定也：温热兼风寒症，初起多有之。转疟者，温热症，谵妄烦渴大剧之后，已经大汗、大下，仍有余邪不解，复作寒热，转成疟象也，温热症末路多有之。兼疟之症，乃寒暑时邪合病也，其症寒热有常期，疟症全具，但热多寒少，且多躁渴扰乱，热势迅速，或更昏愦，秽气触人为异，秋令多有之。温热症所以似疟者，因伏邪盘踞膜原，欲出表而不能透达，欲陷里而未得空隙，故见半表半里之少阳症也，治法以新定达原饮为主。温热症所以转疟者，因汗下后，邪气已衰，正气来复，出与邪争，故在先阳气独亢，有热无寒者，今则以阴液渐回，而寒热相争矣：在先邪气充斥，夜燥热无休止时者，今则邪气渐退，正气渐复，而寒热发作有时矣。

　　治法以养正为主，祛邪佐之。补中益气汤、炙甘草汤、柴胡四物汤、参胡三白汤，量余邪之盛衰，视阴阳之盈亏，酌而用之。至若兼疟之症，最为难治，吴又可曰：疟疾二三发，或七八发，忽然昼夜烦热，发渴不恶寒，舌上苔刺，心腹痞满，饮食不进，下症渐具，此伏邪症现，而疟症隐也。以伏邪方药治之则生，疟家方药治之则剧。治之如法，脉静身凉。每日或间日，寒热复作有常期者，伏邪解而疟邪未尽也，仍以疟法治之。盖伏邪初起，本与疟病不甚相远，伏邪多湿温二气相合，疟多风寒暑湿四气相合，其邪气之杂而不纯，横连膜原，原是一路。但伏邪之火气，发则为亢阳，故宜清、宜下之症多；疟之暑气，停则为郁滞，故宜宣利之症多耳！所以伏邪初起，方用新定达原饮，与疟之主方用清脾饮，药品亦多相类；至其传变，则缓急轻重，迥乎不同。善悟者于此而细参之，思过半矣。

　　第一卷　温热总论

　　论温热兼症疗法

　　其八兼痢：伏邪本多自利症，表症初起，即每日解数次稀臭水者是也，详见后自利条下；更有春夏之交，一得伏邪，即兼下利红白，而里急后重者，名为兼痢。初起慎勿作痢治，盖痢属里症，今见伏邪之发热、头痛，为表里俱病，先用透伏邪之法解其表，表解而里自和，其痢多有不治而愈者。若用治痢之法先清其里，里气虚而表邪陷，轻者增其烦躁、神昏，重者遂至呕逆、昏愦而危矣。所以古人于时痢初起，专主仓廪汤，一意先解其表，但加陈仓米以和中。俟表症解后，里热症具，方可议清议下。不但香连、承气之类初宜暂缓，即淡渗分利，亦宜缓投于表症未解之先。若表症已解，而里积未除，则宜葛根芩连汤，加青、陈、楂、曲，清消之，甚加枳实导滞丸缓攻之；中路可用白头翁汤苦坚之。大凡痢症夹表，先见身热，即宜缓用苦寒、淡渗、清里之药，用之必增呕逆，此历验不爽者，不特时行症兼痢为然。若温热病而兼痢，多属湿热与积滞，互结胃肠，治法总以疏利、推荡、清火为主。惟伏邪火毒太甚，骤发即下纯红、纯紫恶血，或兼见舌燥、谵妄诸症者，黄连、大黄、犀角、鲜地，又在所急，不可拘此论也。

　　综而言之，以上八条，其辨明所以为温热兼症，固已不惮逐类详审，然总以前所列五辨为主。五者之中，必有一二确据，方于温热门求治，否则各按各门施治可也。若反混以时邪治之，为害甚矣！

　　第一卷　温热总论

　　温热夹症疗法

　　温热，伏邪也。凡言夹者，伏邪夹实、夹虚，二邪夹发者也。如夹痰水、食、郁、蓄血等邪属实者，则以夹邪为先，伏邪为后，盖清其夹邪，而伏邪始得透发，透发方能传变，传变乃可解利也。如夹脾虚、肾虚及诸亡血家症，则以治伏邪为主，养正为辅，盖邪留则正益伤，故不可养正遗邪也。如夹哮喘、心胃痛、疝气诸旧病，则但治伏邪，旧病自已，盖旧病乃新邪所迫而发也。约计之则有十。

　　一、夹痰水 饮入于胃，经蒸变而稠浊者为痰，未经蒸变而清稀者为水，痰与水一物也。痰能作热，水能作冷，温热属伏火症，故夹痰者更增其热，每见昏眩痞闷，右脉滑盛。治法宜桔梗汤加化橘红、栝蒌、贝母，甚则可加稀涎散先吐膈上之伏痰；如痰迷清窍，神昏如迷，口吐涎沫，胸腹按之不痛者，宜加味导痰汤加牛黄清心丸，或昌阳泻心汤加万氏牛黄丸。若夹水，则脉往往相悖，治法亦有不同，不可不细辨也。温热之脉必数，而有水在胸膈，其脉多缓，甚则迟弦，此脉夹水之辨也。温热之舌，一经传里，则转黄、转燥、转黑：若有水在胸膈，则烦躁、谵妄、沉昏诸症具备，而舌色白润，间有转黄、转黑者，亦必仍有滑苔，或满舌黄黑，半边夹一二条白色，或舌尖舌本俱黄，中间夹一段白色，此舌夹水之辨也。温热胸满，心下硬痛，手不可按；一有水在胸隔，心下虽满痛，按之则软，略加揉按，漉漉有声，甚则肠下抽痛，干呕短气，或腰重足肿，下利溺少，此症夹水之辨也。温热症见夹水脉症，虽有表，不宜纯用辛凉发散，纯用则表不能解，而转见沉困；有里症，不可早用苦寒，早用则必转加昏愦。此水气郁遏热邪，阳气受困，宜于发表清里药中，加辛燥利水、利气之品，以祛水气。迨水气去，郁遏发，然后议攻、议凉，则无不效者矣。燥湿，则半夏、苍术；利水，则木通、苓、泽；利气，则莱菔子、草果仁、青木香。甚则有可投控涎丹、大陷胸汤者。故温热虽属伏火，往往有投三承气、黄芩、白虎，而偶用温燥药收功。遂至讼清热之非者，不知伏火乃其本气，夹杂乃其间气耳！二、夹食滞 温热夹食滞者最多，而有食填胸膈，食入肠胃之不同。入肠胃则为阳明积热症，治法备于三承气汤。惟食在胸膈，虽症见恶食、吞酸、嗳气、腹满、欲吐不吐、呕逆痞闷，而往往有脉沉手足冷者。误认三阴，投以温剂，却无一毫热渴，而烦躁倍增，甚则一二日即死。盖膈间为阴阳升降之路，食填之则气闭，气闭则郁热无所疏泄，误温则热愈郁。热郁于内，故外无发热症；热郁于下，故上无口渴症。伏邪以出表为浅，入里为深，此病一温，则逼邪入里，故并至死而不见热症也。由前五辨法，既辨得为温热症矣，而遇脉沉手足冷，即当细询其胸膈，若痞塞闷痛，即是夹食。再辨其舌苔白浓，而微兼淡黄，益为食填膈上明证，可于桔梗汤中加枳壳、青皮、莱菔、曲 ，甚则用吐法以宣之，外治用连豆散敷之，使膈间阳气宣达，然后热症自见，则解表清里，无或误矣。

　　三、夹气郁 温热症夹气郁者，初起时症悉同，而多脉沉、手足冷、呕逆、胸满，颇类夹食。但夹食为有物，为实邪，舌苔浓白而微黄，胸膈满痛不可按，按亦不移。夹气为无物，为虚邪，舌苔白薄，胸膈满痛，半软而可按。先宜宣通其郁，然后解表清里，自无不效。若不舒郁而徒发表，则里气不能外达，而难于彻汗；遽用清下，则上气不宣，多致痞逆。惟于解表药中加苏梗、青皮、郁金、香附之类，以宣其气，则表易解；于清里药中加栝蒌、川贝，以舒其郁，则里易和。但川贝母虽为舒郁要药，而力薄性缓，必用至五钱一两，方能奏效，若加四磨饮子则尤捷。

