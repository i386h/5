<!-- { "loadSidebar": true } -->
　　四、夹蓄血 伏邪传经之后，蓄血最多，从治攻里，兹不具论。惟本有内伤停瘀，复感伏邪，于初起一二日，病之表症悉具，而脉或芤或涩，颇类阳症阴脉，但须细询其胸腹、胁肋、四肢，有痛不可按而涩者，即为蓄血；确知其非阳症见阴脉，则是表症见里脉矣。治法必兼消瘀，红花、桃仁、归尾、赤芍、元参、元胡、山楂之类，量加一二味；重则加炮穿山甲一钱，则表邪易解，而芤涩之脉亦易起。若误认芤涩为阴，而投温剂，轻则变剧，重则危矣。至于里症发现，宜用吴氏桃仁承气汤，加干漆、炒川连，泻火攻血。其蓄血或从呕出，或从泄出，须审其色。红紫而散者可治，色如败衄，而凝结成块，多兼血水，此正气已脱，邪不能留也。又或如污泥而粘腻不断，臭秽异常者，此津气已败，与浊腐同下也，症多不治。如胁痛、少腹痛，手不可按，甚至昏迷不省，少顷复苏，乃瘀血上冲，症名血厥，大便或秘或黑，轻则香壳散，重则代抵当丸、拔萃犀角地黄汤，加炮穿山甲一钱，最破瘀积。若瘀结不散，必发热如狂，咳喘呕逆；若发汗太过，误触瘀血，则或呕或泄，或发呃逆。但活血消瘀，则呕泄呃逆自止。

　　五、夹脾虚 温热较之风寒本为难治，以风寒传变有次序，温热传变无常经：风寒表邪，一发即散，伏邪散而复集，且往复再三；风寒传里症，一攻即和，伏邪攻而复合，有下之又下而不和者，此伏邪所以难治也。而脾虚者，则更为难治。盖温热必得汗、清、下而后解，脾虚者，表不能作汗，里不任攻下，或得汗矣，而气随汗脱；得下矣，而气从下脱；即纯用清泄，中气亦不克支持，往往药愈凉而邪愈遏。今时习俗，尤偏于温热伤阴之说，不知中气内虚、热郁灼津之理，每见苔赤，便用大剂清滋。是浊热已遏中焦气分，又用浊药，两浊相合，逼令邪气深入膏肓，深入骨髓，遂成锢结不解之势。又或舌苔黄腻，明是中焦气分被湿热熏蒸，法宜苦辛开化；乃不用开化，而用大剂凉药，如三黄、白虎、三石、玉女煎之类，有阖无开，亦足逼令邪气深伏。邪伏则脾气不得上升，舌苔因之亦伏，转成舌绛无苔。见其舌绛无苔，又用犀角地黄、清宫、增液诸汤，更令邪气深伏。药愈清滋，舌肉愈燥，愈赤愈黑，甚至音哑、神昏窍闭，变在须臾，故治此等症，汗不强汗，解表必兼养正，如参苏饮、七味葱白汤之类；下勿轻下，攻里必兼顾本，如三黄、枳术丸、黄龙汤之类；凉不纯凉，清中必兼益气生液，如人参白虎汤、竹叶石膏汤、黄连泻心汤、参胡温胆汤、参胡芍药汤之类。其外症似无甚分别，惟脉必虚弱，不任寻按可据；然邪有进退，当其邪焰方张，虽虚而脉亦寻按有力，不可泥也，又必以神情、气色、脉症相参，如面色萎黄，神情倦怠，气息微促，皆脾虚中气不振之象。更须通体合参，如通体皆有余实象，而独见一二虚象，则虚象反为吃紧；通体俱见虚象，而独见一二实症，则实症又为吃紧，是故权衡标本为尤急也。如实症居标，虚症居本，则虚症为重；如虚症居标，实症居本，则实症为重，到此虚实关头，苟不精心诊察，则草菅人命矣！六、夹肾虚 温热症夹脾虚者，为难治矣，夹肾虚者，更难治。温热属伏火，肾气虚，则手足反冷；温热属实邪，肾气虚，则眩晕惊悸，腰膝痿软。肾虚之中，又有阴虚、阳虚之分。温热必待汗、下、清而后解，阳虚者，一经汗、下、清，则脱绝之症随见：阴虚者，一经汗、下、清，则枯竭之症随见，必须时时谛察。凡在表时，见腰痛异常、小便频数、膝胫冷软、精泄如注，当细询其人之平日，如有淋浊、遗泄、阳痿等症，则当于疏表药中加人参、白芍，阳虚兼官桂、杜仲，阴虚兼元参、知母，以照顾本元，免后来意外之虞。若入里当下，必千金生地黄汤、陶氏黄龙加减为主；当清气分，人参白虎汤；血分，犀角地黄汤加减为主。或屡清屡下，而热更甚，舌上燥而无苔，或有黑苔，愈清而愈长，或有燥苔，愈下而愈裂者，是皆属于肾阴虚，察其阳明无实症可据，即当治以六味地黄汤，熟地改用生地，加知母、黄柏，或甘露饮。熟地切片，泡汤代水煎药。王太仆所谓寒之不寒，责其无水，壮水之主，以制阳光者，此也。再不应，则合生脉散，以滋水之上源，或用黄连阿胶汤、小甘露饮，滋阴泻火；但似此热势燎原，非杯水所能救，故必大作汤液，乃有济耳。见机若早，十救二三；涸竭已见，十难救一。或更兼脾胃败症，如呕呃、哕利之类，润药难任，甚或汤药不下，百不救一矣。

　　七、夹诸亡血 温热症亡血有三：其一，未病之先素亡血而阴虚，一受伏邪，则邪热乘虚煎熬，亡阴最易。用药解表、清里，必步步照顾营血，如七味葱白汤之用生地、麦冬，刘氏双解散之用归身、白芍是也。

　　其二，当病之时，忽然吐衄，女子崩漏，甚至血晕昏厥，热甚危急。病家但知血之可骇，医家亦忽其伏邪，惟汲汲于止血。清凉滋补，多至危殆。不知血由邪逼，惟当清其伏邪，伏邪解，血自止也。惟此症徐见于伏邪既盛，发热数日后者易知，而猝见于邪郁阴经，并无发热、头痛时者难识，但见微恶寒而大作呕，急当如前，用五辨法辨之。若舌有白苔，即属湿温伤络，当以新定达原饮为主，呕加竹茹广皮，胀加青皮、大腹皮。舌有黄苔，或紫绛色，即属温热伤络，宜用凉膈散加茅根、童便；血大溢者，加大黄、黄连，但治伏邪，血症自已。若脱血太甚，而气欲绝者，必用人参、麦、味以固中气，俟伏邪传变归经，然后按经治之，此温热症夹亡血之最危者。

　　其三，伏邪大张之后，烦热躁渴之余，而见亡血症，则又温热症之常态，详后血症各条。

　　八、夹哮喘 哮喘乃肺家所时有，本有寒痰、热痰二症，一受温热，则无非痰火，由其湿热之气，从其类而入肺，发其哮喘。遇此，当行前五辨法。有伏邪，但治伏邪，而哮喘自除；或于治伏邪药中，加栝蒌、川贝、苏子、白前、千金苇茎汤合文蛤散尤捷，二邪并解，法更精密。若哮喘势重，则白果定喘汤、苏子降气汤二方亦可借用以治标；惟麻黄必须蜜炙，沉香亦宜磨汁，再加生石膏、海蛤壳以清镇之，庶免辛燥劫液之弊。

　　九、夹胃痛 温热症有夹胃痛者，于其痛时，先用前五辨法。若有伏邪见症，但治伏邪可也。虽平时因寒而发，于此则但治其热。盖湿温伏于膜原，温热伏于血络，蕴酿蒸变，必从火化。伏邪自里达表，而发其胃痛痼疾者，多属热痛，则但于治伏邪药中，加乳香、没药以止痛，延胡、桃仁以活络，速使其伏邪透发，而胃痛自已。若误认平常寒胃痛，用桂、附、姜、萸，必致危殆。

　　十、夹疝气 伏邪夹疝，其肾囊、少腹引痛，全是疝症，当如前五辨法。一有伏邪，不必治疝，但于治伏邪药中，加橘核、青皮，而疝自消。若根据常治疝法，用吴萸、桂、附、茴香诸燥品，轻者变为囊痈，重者变为呃逆，哕厥昏沉，而莫救矣。

　　总而言之，温热夹症最多，非刻意精别，用药必致差误。

　　凡遇有内伤宿病之人，更患伏气温热，不得用峻汗、峻攻、峻清之法；必参其人之形气盛衰，伏邪微甚，本病之新久虚实，向来之宜寒宜热，宜补宜泻，宜燥宜润，宜降宜升，或近日服过何药之相安不相安，其间或夹痰水，或夹食滞，或夹积瘀，或夹气郁，或夹气虚，或夹血虚，或夹阳虚，或夹阴虚。务在审症详明，投剂果决，自然随手克应，而无颟顸之弊矣。

　　第一卷　温热总论

　　温热复症疗法

　　温热复症，有复至再三者，皆由病患不讲卫生，病家不知看护所致。每见屡复之后，多有酿成四损、四不足者。约计其复之病因，则有四。

　　一、劳复 温热瘥后，元气未复，余邪未清，稍加劳动，其热复作。不必大费气力，即梳洗、沐浴、多语、更衣之类，亦能致复。复则诸症复起，惟脉不沉实为辨。轻者静养自愈，重者必先察其虚实，虚则调其营卫，和其脏腑，待其表里融和方愈；误用攻下清凉，必致不救；安神养血汤主之。实则主以仲景枳实栀豉汤，撤表邪而清里热：如兼头痛恶寒，加薄荷、葱白；如兼寒热，寒多加羌活、紫苏，热多加知母、黄芩。一二剂后，必复汗而解，此屡试屡验者。不可妄投补益，以致闭邪增病。虽然，劳复之中，有气虚劳复、阴虚劳复、房劳复之分。

　　气虚劳复者：温热瘥后，余邪未尽，止因正气大虚，因劳复热，微兼恶寒，四肢倦怠，无气以动，脉虚右大，舌润无苔，胸膈宽畅者，此真气虚劳复也。宜补中益气汤甘温补之，惟升、柴须蜜炙；如兼汗多恶寒，归建中汤最妙。若正气虽虚，尚有余热未清，其人虚羸少气，气逆欲呕者，竹叶石膏汤加姜汁主之，或陈氏六神汤加银胡、地骨皮亦佳。

　　阴虚劳复者：由温热伤阴，肾液已亏，稍加劳动，微挟风寒，其病复作，症仍头痛发热恶风、舌燥口渴、六脉浮数无力者，此真阴虚劳复也，宜七味葱白汤，清润而微汗之，或金水六君去半夏，用生地，加川斛、丹皮、豆豉、葱白之类，滋养阴液以汗之。如兼呕恶，当留半夏，加竹茹以和胃；如兼咳嗽，加旋复花、甜杏仁以降气；如兼虚火上冒、目赤颧红、大渴烦躁、呕恶不纳者，亦宜金水六君煎加麦冬、代赭之类，养阴镇逆。

　　房劳复者：即女劳复，一名色复。温热瘥后，气血未充，早犯房事，则内损真气，外触邪气而复作也。其症头重不举，目中生花，腰胁痛，小腹里急绞痛，憎寒发热，或阴火上冲，头面烘热，胸中烦闷是也。若卵缩入腹，脉离经者死。舌伸出数寸者亦死。治法必用 鼠屎汤调下烧 散。虚极者，宜六味饮加麦冬、豆豉、栀子煎汤，调服烧 散；虚极热盛者，则用陶氏逍遥汤调服；若小腹急痛，脉沉足冷，则用当归四逆加吴茱黄汤调服，外用吴茱萸五钱，食盐二两，拌炒热熨小腹。

　　二、食复 温热瘥后，胃气尚虚，余邪未尽，若纳谷太骤，则运化不及，余邪假食滞而复作。其症仍发热头痛，烦闷不纳，宜枳实栀子豉汤，加山楂肉、麦芽、连翘、莱菔汁等凉疏之；腹痛不大便者，加生锦纹。

　　若温病新瘥，饮酒者，必复热，以酒味辛性热，助其余邪热毒故也，必兼烦闷干呕，口燥不纳等症，急用川连、葛花、银花、连翘、枳实、焦栀、乌梅、花粉、枳 子等清解之。

　　三、自复 乃伏邪未尽也。当问前见何症，服何药而解，仍用前药，以涤其余邪则愈。

