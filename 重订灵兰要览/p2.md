<!-- { "loadSidebar": true } -->
　　凡病多能为寒热，但发作有期者，疟也。无定期者，诸病也。疟之为病，若邪浅则一日一发，邪深则间一日或二三日而一发，邪在阴阳之分，则日与夜各发，邪在阳分上半日发，邪在阴分则下半日发。有先寒后热者，先伤寒后伤风，名曰寒疟。有先热后寒者，先伤风而后伤寒，名曰温疟。有但热不寒者，阴虚不能制阳，而阳气独发，名曰瘅疟。有但寒不热者，阳虚不能制阴，而阴气独胜，名曰牝疟。至疟脉自弦，弦数者多热，弦迟者多寒，弦小紧者下之，弦迟者温之，弦紧数清之，浮大吐之，浮弦数者风发也，以饮食消息止之。虚微无力为久病，洪数无力与微皆虚也。(脉无力虚微，重按几无，皆正虚邪盛之候。)暑但热不寒，或热多寒少，面垢口渴，虽热退后而身常有汗，心热而烦，脉洪而虚。风则恶寒自汗，烦躁头疼，转而为疟。风，阳气也，故先热而后寒。寒则恶寒而无汗，挛痛面惨，转而为疟。寒，阴气也，故先寒而后热。二症初发之际，风寒在表，虽寒热过后，而身体常自疼痛，常自畏风，宜以发散为主。湿则身体重，骨节痛，呕逆胀满，因冒袭雨湿，汗出澡浴得之。食则若饥而不能食，食则中满，呕逆腹痛，因饮食无节，饥饱有伤得之。痰则发时痰涎上壅，兀兀欲吐，或时眩晕，兼平时有痰之人，一得疟即当以豁痰为主。古人云：无痰不成疟故也。虚则久疟之后，表里俱虚，真元未复，疟虽暂止，小劳复来，名曰劳疟。大抵间作者多，日作者少。积则久疟不止，邪气伏藏胁间，结为症癖，谓之疟母。大抵感暑邪为多，卫气与邪相并则病作，与邪相离则病休。并于阴则寒已，离于阳则热止，至次日又集而并合，则复病也。其间日者，由邪气内薄五脏，连募原，其道远，其气深，其行迟，不能与卫气俱行，不得皆出，故间日乃作也。

　　寒多者，宜升其阳，使不并于阴，则寒自已。热者多，宜降其阴，使不并于阳，则热自已。寒热交作者，一升一降，而以渗利之药从中分之，使不交并，此秘诀也。暑热则清之，风寒则散之，湿则燥之，有食消食，有痰行痰，虚者补之，有症癖者，以缓消之。不可急攻也。

　　辨症精详，分六气感伤而加减，启迪后进非浅。师其法者细心研究，则致病之源亦获矣。

　　主方柴胡一钱五分，升麻、葛根、羌活、防风各五分，以上五味，俱甘辛气清，能升阳气使离于阴，而寒自已。知母一钱，石膏三钱，黄芩枯飘者五分，以上三味，母、芩味苦，石膏体重，俱性寒而下行，故能引阴气下降，使离于阳而热自已。猪苓一钱五分 分利阴阳，令不交并。穿山甲一钱，(此物能水能陆，故借其气引诸药出阴入阳，穿走经络，无不利道。)甘草五分。(调和诸药。尝闻一方士言，疟忌甘草，能助脾经湿热耳。)此余五六年前自制方也。寻常治人，只一服便止不复发，盖表里驱逐其邪，令无停留之处，故寒热立已，而他人得此方者，尚为方所泥，不能尽操纵变通之妙，时或不效。缘伏暑郁蒸，滞而为气，郁而为痰，皆为寒热之根，而此无利气行痰之药故也。今议加姜制浓朴一钱以利气，三和曲一钱五分以行痰，更立加减法于后，治疟之法，尽于此矣。

　　暑疟热多寒少者，减柴胡以下五味三分之二，母、芩、石膏倍原数用之。但热不寒者，去柴胡以下五味及山甲、猪苓，(即非寒热交并，只宜退热为主，故去此七味。)仍加粳米一勺，人参一钱五分。(石膏善泻胃气，故用粳米佐之，使胃气不受伤，人参亦此意。且热伤气，故用补气之药为主。)此即白虎汤加人参也。煎药外仍宜进消暑丹一二百粒。以疏伏暑而行积痰。(见伤暑门。)暑病必自汗，其无汗者，乃当风取凉，闭汗不泄而致，宜芎苏散发之。(见伤寒门。)不可与白虎汤。风疟宜芎苏散，不必覆盖衣服，待其自然微微汗出，却以本方视寒热多少，发作早晏，消息与之。盖为已自汗，不可更大发汗，故但微微取汗，去其寒邪而已。寒疟宜芎苏散取汗，汗不出加麻黄一二钱以发之，发后不除，以本方消息与之。湿疟用除湿汤一剂服，(见伤湿门。)却以本方消息与之。食疟宜于伤食门中消导之法，兼陈平饮、局方双饮子、清脾饮，俱可服。陈平饮乃二陈汤合平胃散也。凡虚人久疟脉弱，不能食者，慎勿用疟药，每发五更以人参一两，生姜(一两)，同煎连进二服，立止。

　　治疟之法，详于《内经》。今但言夏秋病疟，而不详明脉症，仅取升散之药五种，苦寒之药三种，虽王金坛得意之作，窃有异议，诚恐后进误会，不审病原，辄用其方，未必尽效。盖病有万变，未可执一也。谚云：执方治病，病必殆是也。假如正气不能胜邪，若再升散殆矣。此方用在初期，固能逐邪外出，有升降阴阳之妙。若正虚久疟，用必增剧。余每用白蔻仁一钱易穿山甲，取其辛香，宣逐膈膜之壅蔽，流行荣卫，较原方尤效。用古方妙在化裁，未可拘执，则敏捷矣。余治久疟，审其所因，每以六八味加减，何人休疟为佐，详治验中。但师其法，不泥其方。

　　卷上

　　痰

　　人身无痰，痰者津液所聚也。五谷入于胃，共糟粕、津液、宗气分为三隧。故宗气集于胸中，出于喉咙，以贯心肺，而行呼吸焉。荣气者，泌其津液，注之于脉，化以为血，以荣四末，内注五脏六腑，以应刻数焉。卫气者，出其悍气之 疾，而先行于四末分肉皮肤之间，而不休者也，书行于阳，夜行于阴，常从足少阴之分，间行于五脏六腑，实则行，虚则聚，聚则为痰，散则还为津液气血。初非经络脏腑之中，别有邪气秽物，号称曰痰。(盖论痰者，当详痰之原。痰即水也，水即气之所化，故无病不关于气，无病而不有痰。痰之清者又为饮，乃火不化水者也。

　　)以为身害。必先去之而后已者也。余幼喜唾痰，俞唾愈多，已而戒之。每喉间梗梗不可耐，辄呷白汤数口，咯退场门中，用舌搅研令碎，因而咽之百余。津液满口，即随鼻中吸气咽下，以意送至丹田，默存少顷，咽间清泰矣。如未清，即再漱再咽，以化尽为度。方咯出时，其味甚咸，漱久则甘，世人乃谓瘀浊之物，无澄而复清之理，何其谬哉。吾尝渡河矣，见舟人掬浊流而入之瓮，掺入矾末数分，实时澄清，此可以悟治痰之法也。故上焦宗气不足，则痰聚胸膈，喉间梗梗，鼻息喘短；中焦荣气不足，则血液为痰，或壅脉道，变幻不常。下焦卫气不足，则势不悍疾，液随而滞四末分肉之间，麻木壅肿。治其本则补之宜先，治其标则化之有法。略露端倪，以须颖者之自悟云。

　　痰由津液所凝，聚上中下三焦，荣气不足，壅塞脉道，变幻不测。王隐君有曰：怪症奇病，皆属于痰。善治者，调其荣卫，诸恙自瘳矣。

　　如稠而不清，宜用澄之之法。散而不收，宜用摄之之法。下虚上溢，宜用复之之法。上壅下塞，宜用坠之之法。何谓澄之之法?如白矾有却水之性，既能澄浊流，岂不足以清痰乎，然犹不可多用；至于杏仁亦能澄清，而济水之性清劲，能穴地伏流，煮而为胶，济水虽清劲，惟近世之阿胶伪者日多，奈何?最能引痰下膈。体此用之。所谓澄之之法也。何谓摄之之法?如大肠暴泄脱气，及小便频数者，益智仁一味，(益智仁善调气摄涎，又能固脱，功效至捷。最能收功。盖有安三焦，调诸气，摄涎唾，而固脱滑之妙。故医方每以治多唾者，专取其辛而能摄，非但温胃寒而已。此所谓摄之之法也。何谓复之之法?肾间真气不能上升，则水火不交，水火不交，则气不通，而津液不注于肾，败浊而为痰。宜用八味丸，地黄、山药、山茱萸以补肾精，茯苓、泽泻以利水道，肉桂、附子以润肾燥。肉桂、附子热燥之药，何以能润?曰：经不云乎，肾恶燥，急食辛以润之，开腠理，致津液通气也。所谓复之之法也。此治肾虚寒痰之良法。何谓坠之之法?如痰液聚于咽膈之间，为嗽为喘、为膈为噎、为眩为晕，大便或时闭而不通，宜用养正丹、灵砂丹，重剂以引之使不并，所谓坠之之法也。至于寒者热之，热者寒之，微者逆之，甚者从之，坚者削之，客者除之，劳者温之，结者散之，留者攻之，湿者燥之，燥者濡之，急者缓之，损者温之，逸者行之，惊者平之，薄者劫之，开之发之，见于《素问·至真》，应变不穷，尤为治痰之要法。在圆机之士，熟察而妙用之，不可一途而取也。若乃虚症有痰，勿理其痰，但治其虚，虚者既复，则气血健畅，津液流通，何痰之有。今人乃谓补药能滞气而生痰，此聋聩之言，流害无穷矣。

　　痰乃津液所结，固未可尽化，但使津液流通，何痰之有。惟在调血和气之要。丹阳贺鲁庵，年七十余，膈间有痰不快，饮食少思，初无大害，就医京口，投以越鞠丸、清气化痰丸，胸次稍宽。日日吞之，遂不辍口。年余，困顿不堪，僦舟来访，问脉于余。则大肉已脱，两手脉如游丝，太溪绝不至矣。见余有难色，因曰：吾亦自分必死，但膈间胀满太甚，大便秘结不通，殊以为苦，但得稍宽，即瞑目无憾也。固强余疏方，以至亲难辞，教用人参、白术之类，大剂进之，少顷如厕，下积痰升许，胸膈宽舒，更数日而殁。夫二丸乃时师常用之药，本欲舒郁，适增其痞，本欲清痰，反速其毙，岂不悖哉。明效若是，而病家乃无悔悟惩创之心，岂宿业已深，大命垂绝，故天塞其衷，而使之决不可返耶。不然，何不论于理，而甘就屠戮者之众也。

　　过服辛散，正气暗受其戕。久则涸津液之源，气道塞其输机，遂致痰结日盛，胸腹愈胀，大便久秘，遂至大命垂绝。呜呼!身无大病而喜服药者之殷鉴欤?

　　卷上

　　喘

　　经云：秋脉者，肺也。秋脉不及则喘，呼吸少气而咳，上气见血，下闻病音，其治法则生脉散之类是也。李明之云：腹胀彭彭而喘，胸膈满，壅盛而上奔者，于症用药方中多加五味子，人参次之，麦门冬又次之，黄连少许。如甚则交两手而瞀，其真气太虚也。若气短加黄 、五味子、人参。气甚去五味子、人参，加黄芩、荆芥穗。冬月去荆芥穗，加草豆蔻仁。仲景治火逆上气，咽喉不利，止逆下气，以麦门冬汤主之。用麦门冬七升，半夏一升，人参四两，甘草二两，粳米三合，大枣十二枚，水一斗二升，煮取六升，温服一升，日三夜一。经云：岁火太过，炎暑流行，肺金受邪，民病火气咳喘。又：热淫所胜，病寒热喘咳，宜以人参、麦冬、五味子救肺，喘有虚实之分，须细辨之。生脉散乃热伤气虚而设。童便炒黄柏降火。

