<!-- { "loadSidebar": true } -->
　　赤白浊总属肾虚，无寒热之别。玄菟丹，小菟丝子丸，八味丸，山药丸，皆可斟酌用之。不宜妄用利水清痰燥热温凉之药，慎之慎之。有因内伤，以补中益气汤主之。经曰：中气不足，则溲便为之变是也。(《内经》谓中气不足，则溲便为之变，夫中气者，脾土也。脾虚湿热下注，当升清以降浊，而浊自愈也。)有思想不遂，意淫于外者，宜清其心，如远志、茯苓、龙骨、石莲、菟丝子之类。有入房过度，伤精而致者，宜补其精。如鹿角胶、肉苁蓉、桑螵蛸之类。经曰：思想无穷，所愿不得，意淫于外，入房太甚，宗筋弛纵，发为筋痿，又为白浊是也。有精竭而赤浊，虚之极也。宜峻补其精。若妄用凉药，必至不起。又《药要或问》曰：白浊多因湿热下流膀胱而来，赤白浊即《灵枢》所谓中气不足，溲便为之变是也。先须补中气，使升举之，而后分其脏腑气血赤白虚实以治之，其他邪热所伤者，固在泻热补虚，设肾气虚甚，或火热亢极者，则不宜峻用寒凉之药，必以反佐之，要在权衡轻重而已。

　　卷下

　　淋

　　外兄贺晋卿因有不如意事，又当劳役之后，忽小腹急痛欲溺，溺中有白物如脓并血而下，茎中急痛不可忍，正如滞下后重之状，日数十行，更数医不效，问方于余。余作瘀血治，下以牛膝四两，去芦酒浸一宿，长流水十二碗，煎至八碗，再入桃仁(一两去皮尖炒)，红花二钱五分，当归梢一两酒浸，赤芍药一两五钱，木通一两，生甘草二钱五分，苎麻根二茎，同煎至二碗去渣，入琥珀末二钱，麝香少许，分作四服，一日夜饮尽，势减大半。按：《素问·奇病论》云：病有癃者，一日数十溲，此不足也。今瘀血虽散，宜用地黄丸加菟丝子、杜仲、益智仁、牛膝之属，补肾阴之不足，以杜复至。因循未及修治，遂不得全愈。

　　或闭或一夜数十起，溺讫痛甚，迳服前丸，及以补肾之药入煎剂调理而安。从兄淳甫得淋疾，日数十溲，略带黄，服五苓散顿减。因腹中未快，多服利药三五日，复忽见血星，医以八正散治之不应，索方于余。询知其便后时有物如脓，小劳即发，诊得六脉俱沉细尤甚，此中气不足也，便后浓血，精内败也。经云：中气不足，则溲便为之变。宜补中益气汤，加顺气之药，以滋其阳。六味地黄丸，疏内败之精，以补其阴。更加五味子敛耗散，牛膝通血脉，终剂而安。

　　此余初学医时所录，以用药颇中肯綮，故存之。小便黄赤，有寒热虚实之别。《素问》曰：诸病水液混浊，皆属于热。宜黄柏、知母之类治之，此热症也。《脉经》云：尺涩足胫逆冷，小便赤，宜服附子四逆汤，此寒症也。

　　《素问》云：胃足阳明之脉盛，则身已前皆其有余。胃则消谷善饥，溺色黄，宜降胃火。

　　又云：肝热病者，小便先黄，宜降肝火，皆实症也。又云：肺手太阴之脉，气虚则肩背痛而寒，少气不足以息，溺色变，宜补中益气汤之类，又补肺气。又云：冬脉者，肾脉也。冬脉不及，则令人眇中清，脊痛，小便变，宜地黄丸之类以助肾脉，此虚症也。小便遗失，责在肺不在肾，盖肺者肾之上源，又其母也，上源治则下流约矣。《甲乙经》云：肺脉不及，则少气不足以息，卒遗失无度。故东垣云：宜安卧养气，禁劳役，以黄 、人参之类补之。不愈，当责有热，加黄柏、生地。

　　淋有五种，气、血、砂、膏、劳。今茎中疼痛，乃血瘀为患，用血药获效，是治其源也。若点滴涩痛，为津液涸，茎中挟脓者，乃中气不足，且肺为水之上源。若肺虚气不上承，亦为淋也。《治验录》辨之晰矣。

　　卷下

　　小便不通

　　膀胱者，州都之官，津液藏焉，气化则能出矣。何谓气化，津液乃气所化也。(小便不通，是气化不行也。经谓膀胱者，津液之府，气化则能出矣。)《经脉别论》云：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。盖譬之蒸物然，汤气上熏釜甑，遂有液而下滴，此脾气熏蒸肺叶，所以遂能调水道而输膀胱也。故小便不通之症，审系所虚而水涸者，利之益甚，须以大补。人参少佐升麻，煎汤饮之，则阳升阴降，是地气上为云，天气下为雨也。自然通利矣。丹溪尝治一人伤寒，得汗热退后，脉尚洪，(伤寒得汗脉，必洪而无力。)此洪脉作虚论，与人参、黄 、白术、炙甘草、当归、芍药、陈皮，数日，其脉仍大，又小便不通，小腹下妨闷，颇为所苦，但仰卧则点滴而出，日以补药服之未效，于前药内倍加黄 、人参，大剂与服，两日而小便方利。强力入房，过忍小便而不通者，小菟丝子丸、六味丸治之，多服取效，下焦有热者，凤髓丹、滋肾丸之属。杨仁斋云：大凡水道不行，其本在肾，其末在肺。合用牵牛、泽泻、便自通。虚人老人，又不在此例。王海藏云：年老人虚秘，是下亡津液也。以升麻汤举之，阳升阴降，是地气上为云，天气下为雨也，所以通利。又云：小便不通，非小肠膀胱厥阴也，强力房劳，过忍小便之过也。一男子病小便不通，他医治以利药益甚，丹溪诊之，右寸颇弦滑，曰：此积痰也。积痰在脉，脉为上焦，而膀胱为下焦，上焦闭则下焦塞，譬如滴水之器，必上窍通而后下窍之水出，乃以法大吐，吐已病如失。经云：膀胱者，津液之府，气化则能出矣。又云：肺气通调水道，下泄膀胱。《脉诀》云：肝胆同归津液府，所以太阳厥阴同为一治。又云：膀胱肾合为精府。此肾主大小二便难也。

　　着眼在肺气通调，水津四布二语。

　　卷下

　　大便不通

　　《金匮真言论》云：北方黑色，入通于肾，开窍于二阴，故肾阴虚则大小便难，宜以地黄、苁蓉、车前子、茯苓之属，补真阴，利水道，少佐辛药开腠理，致津液而润其燥，施之于老人尤宜。若大小便燥结之甚，求通不得，登厕用力太过，便仍不通，而气被挣脱，下注肛门，有时泄清水，而里急后重，不可忍者，胸膈间梗梗作恶，干呕有声，渴而索水，饮食不进，呻吟不绝，欲利之则气以下脱，合用葶苈、桑白皮，二者得兼，必然中病，其间更以木通、滑石佐之，尤能透达，虽然，大便小便脉络相贯也，人有多日小便不通，但用神保丸。(血燥津液涸，皆致便难。神保丸等治实症固妙，而年老液涸者，不可不审。)作葶苈丸，大泻数行，小便自利。按：此法实者可用，不可不审。二便俱闭，只利大便，小便须臾自下。若气已脱，下之即绝，固之则溺与燥矢膨满腹肠间，恐反增剧，升之使气自举，而秽独不为气所结，自然通利，则呕恶不堪，宜何处之。家姑八十余，尝得此患，余惟欲调气利小便之药，虽仅获效，而不收全功。尝慰之，令勿性急，后因不能忍，遽索末药利下数行，不以告余。自谓稍快矣，而脉忽数动一止，气息奄奄，颓然床褥，余知真气已泄，若不收摄，恐遂不救。急以生脉药投之，数剂后，结脉始退，因合益血润肠丸与服，劝以勿服他药，久之自有奇效。如言调理两月余，而二便通调，四肢康胜如平时矣。向使图目前之快，蔑探本之明，宁免于悔哉。便秘是老人常事，盖所固而不泄，故能寿考。而一时难堪，辄躁扰而致疾，若求通润之方，非益血而滋肾，乌乎可也。丸方虽为家姑设，而可以通行天下，故表而出之，以为孝子养亲，仁人安老之一助云。

　　益血润肠丸，熟地黄六两，杏仁炒去皮尖，枳壳麸皮炒黄，麻仁拣去壳令净，壳反涩大肠也，备三两，以上三味各杵膏，橘红三两五钱，阿胶炒，肉苁蓉酥煮透烘干各一两五钱，苏子炒研，琐阳酥煮，荆芥各一钱。

　　上末之，以前三味膏，同杵千余下，仍加炼蜜丸，桐子大，每服五六十丸，空心白汤下。

　　大法云：大便秘，服神芎丸。大便不通，小便反利，不知燥湿之过，本大肠少津液，以寒燥之药治之。是以转燥，少服则不济，多服则亡血。所以不通，若用四物、麻子、杏仁之类则可。经云：燥则为枯。湿剂所以润之。肾燥便难也。

　　益血润肠丸，乃王道之师，非神芎丸之瞑眩。若津涸液少，当用四物润燥，间服益血润肠丸。

　　卷下

　　疝

　　朱丹溪于此道中甚有发明，而其临症处方，又多以扶植元气为主，孰虑人遭厄运，其手书皆不传，而传于世者，皆为盲夫俗子裁剪增续，疵谬实多。《纂要》一书，其舛尤甚。凡丹溪长处皆为删去，甚可恨也。即如疝症一门，首载云：专主肝经，与肾虚而致者甚多。肝乃肾之子，而前阴肾之窍也，欲补其肝，能无顾其母乎，而世俗执肝无补法之论，逢一疝症，辄为肝实，过用克伐，死者多矣。今《纂要》中全不载一补法，时师既无正悟之明，又无他书足考，焉得而不误也。按：丹溪云，疝有挟虚而发者，其脉不甚沉紧，而豁大无力者是也。当以参、术为君，疏导药佐之，何尝封锁补法哉。张仲景治寒疝腹中痛，又胁痛里急者，当归生姜半肉汤主之。《本草衍义》称其无不应验，岂非补肝之效乎。余每治病甚气上冲心危急者，以八味丸投之立应，又补肾之一验也。又大便不通者，当利大便，如许叔微、罗谦甫，皆用芫花是已。今如《纂要》云：不干肾经，则五苓不当用。又言：疝不可下，则芫花不当用。而所列者，惟数种破血之药，苦辛杂收，寒热无别，既不能补肝肾之真阴，又不能通利二窍，使邪有所泄，而耗其气于冥冥之中，且日趋于危而不自觉也，岂不悖哉。

　　疝有七种，治当分别。虚实寒热，未可泥于温补。亦不可过用破气之品，景岳言之详矣。

　　卷下

　　痔论

　　《内经·生气通天论》云：风客淫气精乃亡，邪伤肝也。因而饱食，筋脉横解，肠 为痔。

　　盖风气通于肝，而淫气者，阴阳之乱气也。因其相乱，而风客之则伤精，伤精则邪入于肝矣。

　　而又饮食自倍，肠胃乃伤，阴阳不和，关膈壅滞，热毒下注，血渗大肠，肠 痔漏，安得以免。

　　气虚湿热下注大肠。

　　卷下

　　附骨疽

