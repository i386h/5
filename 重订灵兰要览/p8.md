<!-- { "loadSidebar": true } -->
　　一人生附骨疽，脓熟不得泄，溃而入腹，精神昏愦，粥药不食，医皆束手。延余治之，诊其脉细如蛛丝，气息奄奄欲绝。余曰：无伤也，可以铍针刺其腹，脓大泄，然皆清稀，时若蟹吐沫，在法为透膜不治。或讥余。余曰：无伤也，可治，参、 、附子加厥阴行经之药，大剂饮之，为制八味丸，丸成服之，食大进，日啖饭升余，约数旬而平。余所以知可治者，溃疡之脉洪实者死，微细者生。今脉微细，形病相合，知其受补。故云可治也。所以刺其腹者，脓不泄，必有内攻之患，且按之而知其深，即刺之无苦也。所以信其不透膜，即透膜无损者，无恶候也。所以服八味者，八味丸补肾，肾气壮而上升，则胃口开而纳食故大进也。泄浓既多，刀圭之药，其何得济，迁延迟久，且有他患，故进开胃之药，使多食粱肉以补之，肌乃速生，此治溃疡之要法也。

　　古疡医必审经络，明虚实，别脏腑脉候荣卫气血之源，非今之疡医，仅知敷贴，不明经络脏腑，是庸工也。

　　卷下

　　乳痈

　　庚午余自秋闱归，则亡妹已病，盖自七月乳肿痛不散，八月火针取脓，医以十全大补汤与之，外敷铁箍散不效。反加喘闷，九月产一女，溃势益大，两乳房烂尽，延及胸腋，脓水稠粘，出脓几六七升，略无敛势，十一月始归就医，医改用解毒和中平剂，外掺生肌散、龙骨、寒水石等剂，脓出不止，流溅所及，即肿泡溃脓，两旁紫黑，疮口十数，胸前腋下，皆肿溃不可动侧，其势可畏。余谓产后毒瓦斯乘虚而炽，宜多服黄 解毒补血，益气生肌，而医鉴前弊不敢用。

　　十二月中旬后益甚，疮口二十余，诸药尽试不效。始改用余药，时脓秽粘滞，煎楮叶猪蹄汤沃之顿爽，乃制一方，名黄 托里汤，黄 甘温，以排脓益气生肌为君。甘草补胃气解毒，当归身和血生血为臣，升麻、葛根、漏芦、为足阳明本经药，及连翘、防风，皆散结疏经，栝蒌仁、黍粘子，解毒去肿。皂角刺引至溃处，白芷入阳明，败脓生肌，又用川芎三分，及肉桂炒柏为引用。每剂入酒一盏，煎送白玉霜丸，疏脓解毒，时脓水稠粘，方盛未已，不可遽用龙骨等药，理宜追之，乃制青霞散外掺。明日脓水顿稀，痛定秽解，始有向安之势。至辛未新正，患处皆生新肉，有紫肿处俱用葱熨法，随手消散。但近腋足少阳分尚未敛，乃加柴胡一钱，青皮三分，及倍用川芎，脓水已尽者，即用戴糁散掺之。至元霄后遂全安。凡治痈疽，须审经络部分，今所患正在足阳明之分，少侵足少阳经分，俗医不更审别，一概用药，药无向导，终归罔功。甚可叹也。近有患之剧甚如亡妹所苦者，一痒友就余求方。余以冗未及应，诸疡医卒拱手以待毙。余甚伤之，议布其方，不忍自秘也。隆庆辛未九月九日记。

　　古名医见病知源，况必先审经络部分，然后制方，用之咸宜。惟世风不古，庸工借以需索，而病家亦甘受其诈欺，若稍剧之患，每束手无策。金坛心存济世疾苦，特将秘方刊布，以广流传也。

　　青霞散 治痈疽溃烂，脓多不敛，先用楮叶猪蹄汤洗过，以此敷之。

　　飞青黛二钱，乳香一钱五分，没药一钱五分，韶粉一钱，海螵蛸一钱，枯矾一钱，白蔹一钱，寒水石一钱，冰片三分，红粉霜另研极细和匀，后再研入一钱，杏仁去皮尖二十四个，有死肉加白丁香五分，大痈疽烂甚腐多，加铜绿一钱五分此方专治溃疡。因血热肉腐化而为脓，故用青黛凉血解毒而使肉无腐为君。乳香、没药活血止痛而消肿为臣。寒水石之寒，佐青黛以凉血肉使不腐。枯矾之收涩排肿而追毒，韶粉、海螵蛸之收湿止脓汁之多而不燥，霜粉之拔毒，白蔹之敛创，冰片之透肌以为佐使。诸药多燥，又假杏仁之油以润之，此制方之旨也。

　　卷下

　　子嗣

　　严冬之后，必有阳春。是知天地之间，不收敛则不能发生，不中和则不能发生，自然之理也。今人既昧收藏之理，纵欲竭精，以耗散真气，靡所不至。及其无子，既云血冷，又谓精寒，燥热之剂投，而真阴益耗矣，安得有子。大抵无子之故，不独在女，亦多由男子。男子房劳过度，施泄过多，精清如水，或冷如冰，及思虑无穷，谋望高远，皆难有子。盖心主神，有所施则心驰于外，致君火伤而不能降，肾主智，有所劳则智乱于中，俾肾亏而不能升，上下不交，水火不构，而能生育者，未之有也。(求嗣者，广积阴功，然后节欲保精，自获天锡，佳儿非徒恃药饵无益，而有损，慎之。余《治验录》中已缕晰言之矣。又有天禀男子阴痿，女子瘕疝，及体肥脂实者，皆无子之端，不可执一而治。治之之法，若系房劳过度，精清如水，冷如冰者，六神丸主之。精竭者，五味补精丸主之。精方衰微，不能远射者，六子丸主之。禀赋元弱，气血虚损者，肾气丸加鹿茸主之。思虑多与心火太盛不能节欲者，大凤髓丹主之。仍以六神丸间服，上下午服，临卧服定志丸。或安神丸之类。若审系虚寒者，固真丸亦可服，其阴痿痹等症，仍当于本症门求之。

　　女人无子，当调其经。于月事门求之，(调经首在治肝滋水，肝气为患，妇女尤甚，往往左胁下痞积胀满，呕逆，皆先天肝血不足，治从滋养则平。若误投疏伐则殆。若血亏肝旺，上犯胃脘，下侵两足，纳食则吐，两足挛痛，遂发痉厥，乃肝病入络，因血少不能流通，慎勿执肝无补法，妄用克伐，宜滋水生肝，乙癸同源之治。)若体中有热者，增损地黄丸，艾附当归丸主之。

　　仍间服逍遥散。若禀赋素弱，及脾胃气虚，不能荣养冲任者，补中丸主之。肢体本实，但多郁怒，遂致月事失期，不能成孕者，煮附丸，或香附散主之。体肥脂实，不能成孕者，《良方》荡胞之法，并坐导之法，亦可采用。亦当常服经验育胎丸。若的系禀受素弱，起居失节，恣啖生冷，致子宫虚寒，不能成孕者，宜以育胎丸为主，壬子丸之类，亦可间服。

　　以上服药之时，俱宜谨戒房室，方能奏功，即念虑之间亦不可轻动，盖心火一动，真精即从而走失，前功尽弃矣，戒之戒之。

　　按：种子之道有四，一曰择地，二曰养种，三曰乘时，四曰投虚。何谓地，母血是也。

　　何谓种，父精是也。何谓时，精血交感之会是也。何谓投虚，去旧生新之初是也。古法以月经行后三十时辰为准，过此子宫闭，虽交而不孕，即乘时之理也。总以清心寡欲，为最上乘妙法也。余治胎产三十余年，遇大险大危之候，竟得十全八九者，皆用补得法，不随流俗以治标逐瘀为先务。余《治验录》中择载甚多，参阅可增智识也。

　　
