<!-- { "loadSidebar": true } -->
　　察其未来之先，停于下者之久暂，而知真阴之盈亏，即可知真阳嘘力之盛衰也，

　　察其既来之后，停于上者之久暂，而知真阳之衰旺，即可知真阴吸力之强弱也。

　　此察神于末动之始也，方来也，方去也，未来也，未去也，皆神所流露之处也，

　　圣经未尝不明言之，但后人读书，不能领会，今略为拈出，以俟来哲之发挥，岂敢谓义尽于此耶。至于神之发源，生于胃气，本于命门，前人论之伙矣，不烦絮聒。

　　【六】辨止

　　（一）凡：

　　症瘕积聚，痰凝水溢，跗肿痞满，喘促咳逆，畜血停食，风热瘾疹，寒湿筋骨疼痛，心胃气痛，以及忧愁抑郁大怒，久思久坐，夜深不寐，

　　与夫因病过服凉泄，胃气遏伏不通，

　　妇人月闭妊娠，脉皆常有停止，有停一二至者，有停二三十至，而复来者，即仲景所谓厥脉也，

　　（二）又小儿脉多雀斗不匀，此其多寡疏密，举不足为吉凶之据也，详考其辨，盖有四端：

　　一察其不停之至：应指之有力无力，起伏之有势无势也，力与势盛，即为有神。力与势衰，即为无神。

　　一察其停至之顷：是在脉气下伏之后，其力不能外鼓而然者，是为邪所遏，阳不能嘘，若在脉气上来之后，其力不能内返，因从指下即散，如弦之绝，而不见其下者，是元根已离，阴不能吸，其余气游弋经络之中，而将外脱也，

　　一察其停至之至：是于脉气下伏之后，全不能起，径少一至，是邪气内结也。若非全不能起，已至中途，不能上挺指下，喘喘然摇摆而去者，是中气内陷不振，而将上脱也，稍迟，即当变见虾游鱼翔之象矣。

　　一察其既停之后：复来之至，将起未起之际，有努力上挣，艰濇难起之意者，即知其停，是邪气所阻也，若起伏自然，如常流利，略无努挣艰濇之情，是其停为元根已离，其余气徘徊于三焦胸腹之空中，进退无定，而将上脱也，稍迟即变见雀啄屋漏之象矣。

　　（三）更察其脉之形，无论为紧敛，为洪大，但能通长匀厚，应指有力，高下停匀，或来微衰而去盛者，吉也。

　　若应指少力，来盛去衰，及实大中挟一细线，指下挺互不移，

　　或上驶如驰如射，又断而累累如珠，及指下如自变量线，不能敛聚者，是中气败散，为痰所隔而不合，即所谓解索也。

　　（四）故有：

　　偶停一二至，而即决其必死者，为其气败而不续也，

　　有久停二三十至，而仍决其可治者，为其气闭而内伏也。

　　（五）更察其证：

　　有病之人，必痰塞气逼，不得宣畅，神识昏迷，谵妄躁扰，狂越可骇者，吉也。

　　若气高不下，时时眩冒，及神识清明而静者，凶也。

　　无病之人，必胸膈不清肋胀腹痛，气闷不舒，心中惊惕，寐中肢掣，夜梦纷纭，及见恶物入暗洞者，吉也。

　　若四肢无力，稍动即喘，气高不能吸纳，胸中时时如饥，而又不欲食，二便清利频数者，凶也。

　　【七】初诊久按不同（出张石顽）

　　问脉有下指浮大，按久索然者，有下指濡耎，按久搏指者，有下指微弦，按久和缓者，何也？

　　答曰：

　　（一）夫诊客邪暴病，应指浮象可证，

　　（二）若切虚赢久病，当以根气为本，

　　如下指浮大，按久索然者，正气大虚之象，无问暴病久病，虽证显灼热烦扰，皆正衰不能自主，随虚阳发露于外也。

　　下指濡耎，按久搏指者，里病气和之象，非藏气受伤，即坚积内伏，不可以脉沉，误认为虚寒也，

　　下指微弦，按久和缓者，久病向安之象，气血虽殆，而藏气未败也，然多有变证多端，而脉渐小弱，指下微和，似有可愈之机者，此元气与病气俱脱，反无病象发见，乃脉不应病之候，非小则病退之比，

　　大抵病人之脉，初下指，虽乏力，或弦细不和，按至十余至渐和者，必能收功，

　　若下指似和，按久微濇，不能应指，或渐觉弦硬者，必难取效，设病虽牵缠，而饮食渐进，便尿自调，又为胃气渐复之兆，

　　经云：安鼓榖昌，

　　又云：浆粥入胃，则虚者活，此其候也。

　　【八】单诊总按不同

　　脉有单诊总按不同者，

　　或单诊强，总按弱也，

　　或单诊弱，总按强也，

　　或单诊细，总按大也，

　　或单诊大，总按细也，

　　（一）凡单按弱，总按强者，此必其脉弦滑，一指单按，气行自畅，无所搏激，三指总按，则所按之部位大，气行不畅，而搏激矣，此脉本强，而总按更强于单按也，

　　（二）单按强，总按弱者，此必其脉气本弱，但食指较灵，单指按下较显，各中二指较木，总按即不显其振指也，此脉本弱，而总按更弱于单按也，

　　（三）单按细，总按大者，是其脉体弦细，而两旁有晕也，总按指下部位大，而晕亦鼓而脉指矣，

　　（四）单按大，总按细者，必其人血虚气燥，脉体细弱，而两旁之晕较盛也，食指灵而晕能应指名中二指木，而晕不能应指矣，

　　（五）更有单按浮，总按沉，单按沉，总按浮者，其浮即晕也，抑或脉体本弱，轻按气无所搏，力不能鼓，重按气乃搏鼓也，

　　又有医者，操作用力，指尖动脉盛大，与所诊之脉气相击，而亦见盛大者，

　　又有医者，久行久立，指头气满，皮肤膹起，因与脉力相隔，而不显者，

　　此皆极琐细之处，前人所不言，而所关正非浅鲜也，

　　大抵单诊总按，而指下显判大小强弱之有余不足者，其有余总属假象，在无病之人，固为正气衰微，即有病之人，亦正气不能鼓载其邪，使邪气不能全露其形于指下，而微露此几希也，当以正虚邪实例治之，固不得重于用攻，亦不得以为邪气轻微，专于用补也，

　　即如总按大单诊细者，其细多是指下梗梗如弦，起伏不大，其中气之怯弱可知，

　　单诊大，总按细者，其细多是指下驶疾，累累似滑，是气力不足于上充，而勉强上争也，其中气之竭蹶，更可知矣，

　　强弱亦如是也，总是禀赋薄弱，或劳倦内伤，或久病气血困惫，胸中窄狭，动作乏力，乃多见之，是因虚生实，清浊混处，气郁不舒之象也。

　　【九】脉有两侧

　　（一）

　　脉要精微论曰：

　　尺内两傍则季胁也，尺外以候肾，尺里以候腹；

　　中附上：左外以候肝，内以候鬲，右外以候胃，内以候脾。

　　上附上：右外以侯肺，内以候胸中，左外以候心，内以候膻中。

　　王冰云：两傍，两尺外侧也。

　　李中梓曰：内外二字，诸家皆说两侧，此必脉形扁阔，或有两条，否则于义不通矣，观易卦六爻，自下而上，上三爻为外卦，下三爻为内卦，则上下之为内外，不昭然乎。

　　一、故内者，每部之后半部也。

　　二、外者，每部之前半部也。

　　（二）

　　李氏之解经，诚新颖矣；然脉实有两侧诊法，非扁阔与两条之谓也。

　　凡指平按脉上，其形如此，及侧指于内侧拍之，而其形如彼，及侧指于外侧拍之，而其形又如彼矣，此可以脉之缓急滑濇，察病之虚实寒热。

　　内侧主里。外侧主表。祇可取以与正脉合参，不能专恃此以决病，亦不能加正脉之分二十八脉，各有主病也。

　　一、每诊正脉微弱，侧诊弦而兼滑，则知有痰饮矣。其微弱乃气虚，又为痰饮所困耳。

　　二、又如外侧见弦，内恻见滑，便是表寒里热，与浮弦沉滑同断，余仿此。

　　顷读韩氏医通有云：左寸指法，按如六菽之重。在指顶为阴，属心。在指节为阳，属小肠。余部仿此，此即两侧诊法也。但不言侧指内，侧指外，而言指顶指节，似从正面平按，未免蹈李氏扁阔两条之谓耳。

　　【十】脉有头本

　　（一）内经曰：脉之动也，阳气前至，阴气后至。

　　辨脉曰：脉来头小本大者，名曰覆，病在表也。

　　一、上微头小者，则汗出。

　　二、下微本大者，则为关格不通，不得尿。

　　三、盖脉之来也，自筋骨之分，而上于皮肤之际，乍击于指，此阳气之前至也，谓之头。

　　四、既应于指，而脉尚未去，横度指下，此阴气之后至也，谓之本，

　　五、有来之初势有力，而旋即衰弱，不见脉气之横趋者，此头大本小也，

　　六、有来之初势不甚有力，而旋见脉气涌涌续上者，此头小本大也。

　　（二）脉如曰：

　　动前脉盛，气有余。

　　动前脉衰，气不足。

　　应后脉盛，血有余。

　　应后脉衰，血不足。

　　此正与头本之义相发明，故头本者，就脉来之际分前后，以别阴阳气血，非谓来为头，去为本也，旧说有指为寸尺，指为浮沉者，皆未合云。

　　【十一】脉有动摇

　　（一）此所谓动摇，是脉之本象，非如紧脉之因病而见也，

　　（二）扁鹊曰：

　　少阳之脉，动摇六分，正月二月王。

　　太阳之脉，动摇九分，三月四月王。

　　阳明之脉，动摇三分，其至跳，五月六月王。

　　少阴之脉，动摇六分，七月八月王。

　　太阴之脉，动摇九分，九月十月王。

　　厥阴之脉，动摇三分，十一月十二月王。

　　此动摇之本于自然者也，夫常脉之动摇，人人所共有，亦人人所必有，必有动摇，而后见其气来之盛也，须于指下脉来应指初回之际，细审之，自见矣。

　　（三）泰西有审脉表，凡脉之起，而将落未落旋转之际，必有振撼之迹，此气之嘘力大盛，与吸力两相激荡之势也。

　　（四）若紧脉，热为寒束。其动摇，即在脉势初起之始，乃热力与寒相搏，脉形挺亘，故动摇之势益显，世遂以动摇专属之紧矣，更有：

　　湿热痰盛，气郁而摇者，或不畅也，

　　有肾热内沸，气喘而摇者，气不静也，有命火脱泄，气怯而摇者，气已无根，如人之力弱而举重也。

　　【十二】脉有俯仰

　　（一）平人之脉，寸浮尺沉，关脉在中，诊时，食指略轻，名指略重，此常法也。

　　若所谓俯仰者，或寸沉尺浮，是前俯后仰也，

　　或寸更浮，尺更沉，是前仰后俯也。

　　此三部之俯仰也。

　　又有一部二部，前后相为俯仰，此皆常有之事。

　　脉经曰：

　　从少阴斜至太阳者，阴维也，（尺沉寸浮）。动苦肌肉痹痒，僵仆羊鸣，手足相引，甚者失音不能言，

　　从少阳斜至厥阴者，阴维也，（尺浮寸沉），动苦癫痫，肌肉淫痹，汗出恶风，前后俯仰之专脉也。

