<!-- { "loadSidebar": true } -->
　　有烟瘾人，苔易燥刺，而非必内有真热，不过肺胃津伤耳。

　　凡见灰黑二苔，总宜兼用行血，其证寒热甚者，必神昏谵语，无寒热者，必胸肋有一块结热，内烦而夜不安眠也，若僵缩言语不利，或身重不能转侧，又一边不能眠，乃凶。

　　舌枯晦而起剌者，血燥热极也，虽结黑壳，犹有生者。

　　光平如镜，乃凶。

　　亦有平人，胃中夙有冷痰瘀血，舌上常见一块，光平如镜，临诊宜详问之，又凡有痞积及心胃气疼者，病时，舌苔多见怪异，妇科尤甚。

　　凡久病，齿光无垢者凶，齿枯黄，似垢非垢，或虽有垢，而一即卸凈而全无者，皆肾气将绝也，

　　唇青，黯淡无华也。

　　人中满，宽纵不能起棱也，唇吻反，两吮下垂，如弓反也，

　　凡察耳，宜与面目同色，若不同者，视其好恶，辨其生克以决之，耳轮忽枯如尘垢者，凶也。平人面色苍润，而耳轮常焦黑而不枯者，反为肾气充实之相。

　　凡身瘦肉削，而筋与骨紧附，皮与肉紧著者，及皮肤虽枯燥白屑，而未跌结起栗者，无虑也，

　　若筋骨相离，皮肉相离宽纵如颓囊者，皮上如淋豆累手，身虽热无汗，但背心心窠额上准上有汗者，手掌食指大指后露骨者，目胞四围深陷如削者，项后大筋正中深陷如坑者，并大忌之，

　　大筋两旁陷者，常也。正中不陷，无妨。盖肌肉脂膏，消瘦可也。

　　筋络腠理枯缩废弛，不可也。

　　形养于血，色生于血，病重血浊，病久血虚，形色相应常也，血乱血散，血枯血死，形色不相应，非常之变也。

　　
