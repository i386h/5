<!-- { "loadSidebar": true } -->
　　上研细匀。树胶水丸。每丸重一钱。金箔为衣蜡护。脉虚者。人参汤下。脉实者。银花薄荷汤下。每服一丸。

　　大人病重体实者。日再服。甚至日三服。小儿服半丸。不知。再服半丸。

　　【廉勘】此方芳香化秽浊而利诸窍。咸寒保肾水而安心体。苦寒通火腑而泻心用。专治热陷包络。神昏谵语。兼治飞尸猝厥。五痫中恶。及大人小儿痉厥之因于热者。多效。吴鞠通先生谓安宫牛黄丸最凉。紫雪次之。至宝又次之。主治略同。而各有所长。临用对证斟酌可也。

　　【荣斋按】以上四方的主要作用，据我不成熟的体会；至宝丹清血解毒，安心定神第一。紫雪丹宜于斑疹伤寒，大便溏薄者不宜用，因有攻泻药──朴硝在内。牛黄清心丸功能镇静神经之外，又有强心作用。安宫牛黄丸镇静神经，兼有清热之功。这都是丹方大药，用得其当，功效立见。

　　连翘栀豉汤 清宣心包气机法 俞氏经验方青连翘（二钱） 淡香豉（三钱炒香） 生枳壳（八分） 苦桔梗（八分） 焦山栀（三钱）

　　辛夷净仁（三分拌捣） 广郁金（三钱） 广橘络（一钱） 白蔻末（四分，分作二次冲）

　　【秀按】凡外邪初陷于心胸之间。正心包络之部分也。若一切感症。汗吐下后。轻则虚烦不眠。重即心中懊。反复颠倒。心窝苦闷。或心下结痛。卧起不安。舌上苔滑者。皆心包气郁之见证。故以清芬轻宣。心包气分主药之连翘。及善清虚烦之山栀、豆豉为君。臣以夷仁拌捣郁金。专开心包气郁。佐以轻剂枳桔。宣畅心包气闷。以达归于肺。使以橘络疏包络之气。蔻末开心包之郁。此为清宣包络。疏畅气机之良方。

　　五汁一枝煎 清润心包血液法 俞氏经验方鲜生地汁（四大瓢） 鲜茅根汁（两大瓢） 鲜生藕汁（两大瓢） 鲜淡竹沥（两大瓢） 鲜生姜汁（两滴） 紫苏旁枝（二钱切寸）

　　上先将紫苏旁枝煎十余沸。取清汤盛盖碗中。和入五汁。重汤炖温服。

　　【秀按】心包邪热。开透整肃后。血液必枯。往往血虚生烦。愦愦无奈。心中不舒。间吐粘涎。呻吟错语。

　　故以鲜地、茅根、藕汁三味。清润心包血液为君。臣以姜、沥二汁。辛润流利。以涤络痰。妙在佐紫苏旁枝。

　　轻清宣络。以复其旁通四本之常。此为清润心包。濡血增液之良方。

　　增减黄连泻心汤 清泄包络心经实火法 俞氏经验 从仲景方加减小川连（八分） 青子芩（钱半） 飞滑石（六钱） 淡竹沥（两瓢） 小枳实（钱半） 仙半夏（钱半） 生苡仁（五钱） 生姜汁（两滴同冲）

　　先用冬瓜子一两。丝通草二钱。灯心五分。煎汤代水。鲜石菖蒲叶（钱半搓熟生冲。）

　　【秀按】肺胃痰火湿热。内壅心经包络。每致神昏谵语。心烦懊 。惟舌苔黄腻。与舌绛神昏。由于心血虚燥者不同。故以连、芩、枳、半、苦辛通降。以除痰火为君。臣以滑、苡、瓜、通、凉淡泄湿。佐以姜、沥二汁辛润涤痰。妙在使以菖蒲、灯心、芳淡利窍。通神明以降心火。此为泻心通络。蠲痰泄湿之良方。

　　导赤清心汤 清降包络心经虚热法 俞氏经验 从导赤泻心汤加减鲜生地（六钱） 辰茯神（二钱） 细木通（五分） 原麦冬（一钱辰砂染） 粉丹皮（二钱）

　　益元散（三钱包煎） 淡竹叶（钱半） 莲子心（三十支冲） 辰砂染灯心（二十支） 莹白童便（一杯冲）

　　【秀按】热陷心经。内蒸包络。舌赤神昏。小便短涩赤热。必使其热从小便而泄者。以心与小肠相表里也。

　　但舌赤无苔。又无痰火。其为血虚热盛可知。故以鲜地凉心血以泻心火。丹皮清络血以泄络热为君。然必使其热有去路。而包络心经之热乃能清降。故又臣以茯神、益元、木通、竹叶。引其热从小便而泄。佐以麦冬、灯芯均用朱染者。一滋胃液以清养心阴。一通小便以直清神识。妙在使以童便莲心咸苦达下。交济心肾以速降其热。是以小便清通者。包络心经之热。悉从下降。神气即清矣。此为清降虚热。导火下行之良方。服后二三时许。神识仍昏者。调入西黄一分。以清神气。尤良。

　　清肝达郁汤 清疏肝郁法 俞氏经验方从加味逍遥散加减焦山栀（三钱） 生白芍（钱半） 归须（一钱） 川柴胡（四分） 粉丹皮（二钱） 清炙草（六分） 广橘白（一钱） 苏薄荷（四分冲） 滁菊花（钱半） 鲜青橘叶（五片剪碎）

　　【秀按】肝喜畅遂条达。达则无病。俗所谓肝气病者。皆先由肝郁不伸也。郁于胸胁。则胸满胁痛。郁于肠间。则腹满而痛。甚则欲泄不得泄。即泄亦不畅。故以丹溪逍遥散法。疏肝达郁为君。然气郁者多从热化。丹溪所谓气有余便是火也。故又以栀、丹、滁菊清泄肝火为臣。佐以青橘叶清芬疏气。以助柴、薄之达郁。此为清肝泄火。疏郁宣气之良方。暴怒气盛者。加制香附三钱、醋炒青皮八分。暂为平气以伐肝。肠鸣飧泄者。加乌梅炭三分、白僵蚕钱半。升达肠气以泄肝。疝气肿痛者。加小茴香二分、炒橘核三钱。炒香荔枝核钱半。疏泄肝气以止痛。因于湿热食滞。腹中痛甚者。加《局方》越鞠丸三钱。疏畅六郁以定疼。

　　【廉勘】逍遥散法。养血疏肝。在妇科中尤为繁用。如此方去栀丹。加制香附二钱。苏丹参三钱。调气活血。费伯雄推为调经之总方。经迟因于血气虚寒者。加鹿角胶三分（蛤粉拌炒松）。瑶桂心三分。以暖肝温经。

　　因于血络凝滞者。加真新绛钱半。旋复花三钱（包煎）。光桃仁九粒。以活络调经。经早因于血热者。加鲜生地四钱。丹皮二钱。霜桑叶二钱。以凉血清经。因于血热液亏者。加生地四钱。生玉竹三钱。辰砂染麦冬二钱。以养血增液。使血液充足而经自调。经闭因于络瘀者。加大黄 虫丸三钱（或吞服或绢包同煎）。轻者但用益母膏五钱（冲）。消瘀以通经闭。因于血枯者。加杞菊六味丸四钱（绢包煎）。陈阿胶钱半。原方柴胡用鳖血拌炒。去薄荷易玫瑰花二朵（冲）。惟妇女情欲不遂。左脉弦出寸口。经闭或经痛经乱者。加制香附二钱。泽兰三钱。鲜生地五钱。广郁金三钱（杵）。以和肝理脾。清心开郁。或崩或漏。因恚怒伤肝而气盛者。

　　加制香附三钱。醋炒青皮一钱。伐其气以平之。血热者。加鲜生地五钱。焦山栀三钱。鲜茅根四十支。凉其血以清之。子宫痛极。手足不能伸舒。因于湿火下注者。加龙胆草八分。青子芩二钱。清麟丸三钱（包煎）。急泻湿火以整肃之。外用细生地三钱。当归二钱。生白芍钱半。川芎一钱。明乳香一钱。同捣成饼。纳入阴中以止痛。阴痒因于湿热生虫者。加龙胆草一钱。川楝子钱半。蛇床子钱半（盐水炒）。以杀其虫而止痒。外用桃仁光杏仁各九粒。同雄精二分。研成膏蘸雄鸡肝中。纳入阴中。虫入鸡肝中。引其虫以外出。阴痒即止。阴疮溃烂出水者。防有梅毒。加土茯苓四钱。炒黑丑二钱。杜牛膝五钱。生川柏八分。以清解梅毒。外用子宫棉塞入阴中。多用硼酸水洗涤子宫。以清其毒火。血风疮症。遍身起 如丹毒状。或痒或痛。搔之成疮者。多由于风湿血燥。加鲜生地五钱。小川连八分。以凉血润燥。清疏风湿。

　　增减旋复代赭汤 清降肝逆法 俞氏经验 从仲景方加减旋复花（三钱包煎） 吴茱萸（一分拌炒） 小川连（六分） 制香附（二钱） 代赭石（三钱拌） 仙半夏（钱半） 新会皮（钱半） 沉香汁（二匙冲）

　　先用鲜刮淡竹茹四钱。鲜枇杷叶一两（去毛净剪去大筋）。煎汤代水。

　　【秀按】肝性刚而善怒。轻则嗳气胸痞。重则呃逆胃胀。皆有肝气横逆也。故以旋、赭重降气逆为君。臣以茱、连、橘、半、苦辛通降。以清肝和胃。沉香、香附、辛香流气。以疏肝平逆。妙在佐以竹茹。肝气中结者使之旁达。使以杷叶。肝气上逆者使之清降。此为清肝降逆。佐金制木之良方。然惟初病在气。气盛而血尚不亏。脉弦苔腻者。始为相宜。呃逆甚者。加公丁香九支。柿蒂三十个。辛通苦涩以止呃。痞胀甚者。加真川朴钱半。槟榔汁两匙（冲）。辛开重降以宽胀。因于食滞者。加莱菔子钱半拌炒春砂仁八分。消食和气以导滞。

　　因于便秘者。加苏子钱半拌捣郁李净仁四钱。辛滑流气以通便。

　　连茹绛复汤 清通肝络法 俞氏经验从仲景方加味小川连（四分醋炒） 真新绛（钱半） 玫瑰瓣（三朵拌炒） 丝瓜络（三钱） 淡竹茹（三钱） 旋复花（三钱包煎） 青葱管（三寸） 广郁金汁（四匙冲）

　　【秀按】肝病初虽在气。久必入络。症多筋脉拘孪。胸胁串疼。脉弦而涩者。皆由肝络血郁不舒也。络郁则化火而横窜。故以连茹绛复。清通肝络为君。臣以玫瓣拌炒瓜络。辛香酸泄以活络。佐以郁金活血疏郁。使以葱管宣气通络。此为清通肝络。行血止疼之良方。火盛痛甚者。加蜜炙延胡钱半。醋炒川楝子钱半。酸苦泄肝。以清火而止疼。瘀结痛剧者。加光桃仁二十粒。杜红花八分。紫金片三分（开水烊冲）。肠燥便秘者。加元明粉三钱。净白蜜一两。煎汤代水。甘咸润燥以通便。血枯液结者。加鲜生地六钱。归身二钱。原麦冬三钱。

　　南沙参三钱。甘润增液以滋血。

　　龙胆泻肝汤 凉泻肝火法 俞氏经验 载《和剂局方》龙胆草（一钱） 生山栀（三钱） 鲜生地（五钱） 川柴胡（五分） 青子芩（二钱） 细木通（八分） 生甘梢（八分） 归须（一钱） 车前子（二钱炒） 泽泻（钱半）

　　【秀按】肝为风木之脏。内寄胆府相火。凡肝气有余。发生胆火者。症多口苦胁痛。耳聋耳肿。阴湿阴痒。

　　溺血赤淋。甚则筋痿阴痛。故以胆、通、栀、芩、纯苦泻肝为君。然火旺者阴必虚。故又臣以鲜地、生甘。甘凉润燥。救肝阴以缓肝急。妙在佐以柴胡轻清疏气。归须辛润舒络。使以泽泻、车前、咸润达下。引肝胆实火从小便而去。此为凉肝泻火。导赤救阴之良方。然惟肝胆实火炽盛。阴液未涸。脉弦数。舌紫赤苔黄腻者。始为恰合。

　　羚角钩藤汤 凉熄肝风法 俞氏经验方羚角片（钱半先煎） 霜桑叶（二钱） 京川贝（四钱去心） 鲜生地（五钱） 双钩藤（三钱后入） 滁菊花（三钱） 茯神木（三钱） 生白芍（三钱） 生甘草（八分） 淡竹茹（五钱鲜刮与羚角先煎代水）

