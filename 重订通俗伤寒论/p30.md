<!-- { "loadSidebar": true } -->
　　凡舌起瘰而凸者。多见于温病、热病、温毒、时疫等证。皆属胃肠实热。枭毒内伏。急宜大剂凉泻。速攻其毒。若凹陷而有缺点者。其症有虚有实。实者多由于口糜。厥后舌起糜点。糜点脱去。则现凹点。由于霉毒上升者宜去霉解毒。由于胃肾阴虚。浊腐蒸腾者。宜救阴去腐。果能毒去腐褪。则新肉渐生。凹点自满。虚者由胃阴中竭。心气不能上布于舌本。气盛则凸。气陷则凹。眼眶亦然。不独舌起凹点也。病已不治。可按脉证以决死期。此为观舌凸凹之要诀。

　　廉勘：凡舌起瘰而突者。即舌上乳嘴肿。当辨其为热毒。为癌肿。为霉毒性护膜肿。此为最要，若舌起凹点者。多由于乳嘴凹陷。当辨其舌生溃疡。及霉毒性溃疡，如无。则为脏形痿顿。乳嘴缩小成凹，决无方法可治。

　　第六章·伤寒脉舌

　　第五节·察舌色

　　凡察色辨苔。但有白、黄、黑三种。此为结苔之现色。察色辨舌。亦有绛、紫、青三种。此为舌本之变色。苔色白而薄者。寒邪在表。宜发表。或气郁不舒。宜宣气。白而浓者。中脘素寒。宜温中。或湿痰不化。宜化痰。兼发纹满布者多寒湿。宜温化。如碱而腻者多浊热。宜清化。若苔白而浓。其上如刺。起焦裂纹。扪之或糙或涩者。多为热极之下证。急宜寒泻。惟淡白如无。为虚寒。宜温补。亦有属热者。宜参脉症以治之。白如煮熟者。为 白苔。俗称呆白苔。症多不治。若苔色黄。虽邪热渐深。但有带白不带白之分。有质地无质地之别。黄苔带白。薄而无质地者。表邪未罢。热未伤津。尚宜宣气达表。黄苔而浊。不带白而有质地者。邪已结里。黄浊愈甚。则入里愈深。热邪愈结。由于湿热多痰者。宜辛淡清化。由于湿热夹食者。宜苦辛通降。惟黄而糙。黄而燥。剧则黄而带灰带黑。黄而干砂刺点。黄而中心瓣裂者。皆为里热结实。均当速下以存津液。至苔黑色。有带青、带紫、焦燥、津润之不同。苔色青黑而舌本滑润者。为水来克火。多脾肾阴寒证。急宜破阴回阳。苔色紫黑而舌本焦燥者。为火极似水。多胃肾阴涸证。急宜泻火救阴。他如灰色（即淡黑。）灰带白色而滑者。为寒湿伤脾阳。宜温脾化湿。灰带黑色而燥者。为湿火伤脾阴。宜润脾救阴。霉酱色（即黄兼黑。）多由夹食伤寒。浊腐上泛。急宜清下。色淡者生。色浓者死。下之得通者生。不得通者死。此辨苔色之要诀也。余已详六经舌苔中。兹不赘述。若夫舌色由红转绛转紫者。皆有色而无苔。一由心经热炽。劫伤经血。宜滋血清营。虚甚者滋阴复脉。一由肝经火旺。劫伤络血。宜凉血通络。邪盛者。泻火熄风。惟舌青为肝脏本色发现。胃中生气已极。虽有青黑寒化。青紫热化之殊。然竭力挽救。终多不治。余亦载六经舌苔中。学人参看可也。此为察色辨舌。当分苔色舌色之要诀。

　　【秀按】张诞先。本于申斗垣舌辨。稍加修饰。纂《舌鉴》一卷。共舌图一百二十。每借一色。即化为数十图。语多穿凿。未免眩人心目。俞氏了了数言。已括其要。

　　【廉勘】东江刘吉人。着察舌辨症新法。其看舌八法。一看舌色。二看舌质。（质亦有色、又有大小温热之症、舌质胀大满口、迹有齿印血热之症、质底色紫色红之别。）三看舌尖。（白苔满舌、尖有红刺、勿用温燥之药、）四看舌心。（四边有苔、中无、或中有直裂、或有直槽、或横裂。）五看舌根。（根后有无苔色接续、有无大肉瘤。）六看舌边。（苔色与边齐否。）七看燥润。（燥润为辨舌两大纲、有以手扪之、或滑润、或燥刺棘手、有看似润而摸之燥者、有看似燥而摸之滑者。）八看老嫩。（苍老者多实症、胖嫩者多虚症。）其第一章。论舌苔原理曰。舌为胃之外候。以输送食物入食管胃脘之用。其舌体之组织。系由第五对脑筋达舌。其功用全赖此筋运动。舌下紫青筋二条。乃少阴肾脉上达。名曰金津玉液二穴。所以生津液以濡润舌质拌化食物者也。中医以舌苔辨症者。以其苔堆于表面。易于辨认。

　　而未知苔因何而生。其辨症之识。必有毫厘千里之误。此原理之不可不讲也。夫舌之表面。乃多数极小乳头铺合而成。此乳头极小微点。其不易见时。非显微镜不能窥见。易见时。形如芒刺。摸之棘手。或隐或现。或大或小。或平滑。或高起。随时随症。变易不定。苔即胃中食物腐化之浊气。堆于乳头之上。此舌苔所由生也。（廉勘苔虽由胃浊上升、但其所生者、多由于胃肠内膜、层递而上。盖因舌膜直接胃肠故也。）常人一日三餐。故舌苔亦有三变。谓之活苔。无病之象也。其所以能变者。因饮食入胃时。将腐浊遏郁下降。故苔色一退。至饮食腐化。浊气上蒸。苔色又生。胃无腐浊。则苔薄而少。有腐浊。则苔多而浓。此其常理也。故苔色以微黄为正。若白为肺色。胃阳被饮食抑遏。或有积湿。或因粘涎。正色反不能直达而上。故有暂白之时。惟青为绝色。青蓝之色。现于舌上。其人命必危。此外尚有似黄非黄。似白非白。各类间色。皆条分于后。

　　以备后学细心参考。其说可谓清切矣。足为观察苔色之目标。

　　凡察苔色。与虚实最多关系。如苔色黄浊者为实。可用苦辛通降。若黄白相兼。间有淡灰者为虚。但宜轻清化气。（如杏、蔻、橘、桔等品）黄浓而糙刺者为实。可攻泻之。若黄薄而光滑者为虚。切忌攻泻。苔色黑而芒刺者为实。（肠有燥粪无疑）攻下刻不容缓。若黑如烟煤隐隐而光滑者为虚。虚寒虚热。当旁参脉症以施治。白色如咸。白如腻粉者皆为实。均宜苦辛开泄。粉苔干燥者实热尤盛。急宜苦寒直降。若白薄而淡。

　　及白而嫩滑者皆为虚。气虚阳虚。尤必细参脉症以治之。此为察色辨苔。当分虚实之要诀。

　　【秀按】张景岳曰。凡诊伤寒。以苔色辨表里寒热。确有可据。若以舌色辨虚实。

　　不能无误。例如黑苔。实固能黑。以火盛而焦也。虚亦能黑。以水亏而枯也。竟有阴虚伤寒。其症似阳。舌黑如炭。芒刺干裂者。用甘温壮水药。诸症渐退。但舌黑不减。后数日。忽舌上脱一黑壳。

　　内则新肉灿然。始知其肤腠焦枯。死而复活云云。观此。则舌黑起芒刺。未必皆实。尤必于其舌本之老嫩。脉症之虚实。详辨以参定之。

　　【廉勘】杨潜村观舌心法云。凡舌苔由白而黄。由黄而焦。或枯黑燥裂。若察其舌边胖大。舌底滑润者。甚有舌底燥嫩。绝无津液。或糙刺如砂皮。或敛束如荔枝壳者。

　　多因劳伤脾肺。气虚发热。医者但知为伤寒。误用发散。益虚益热。又误认为实热。复用寒凉。重阴内逼。以致虚火上炎。所以白上加黄。黄上加焦。而枯黑燥裂也。不论其脉。不论其症。大剂参附养荣汤。不时灌服。多有得生者。然其舌质。未有不胖且嫩者。苔色干燥滑润。又在所不拘也。若苔色因实火焦黑。则其形必坚敛。色必苍老。其舌质万无胖嫩者。此皆察色者所不可不知也。观此。则病之虚实。验之于苔。但能据以定症之虚实。不能据以定体质之虚实。

　　凡舌有质地。而坚敛苍老。不拘苔色白黄灰黑。由舌中延及舌边。揩之不去。刮之不净。底仍粗涩粘腻。不见鲜红者。是为有根之真苔。中必多滞。舌无质地。而浮胖娇嫩。不拘苔色白黄灰黑。满布舌中。不及舌边。揩之即去。刮之即净。底亦淡红润泽。

　　不见垢腻者。是为无根之假苔。里必大虚。即看似苔色满布。饮食后苔即脱去。舌质圆浮胖嫩者。亦属假苔。一名活苔。他如食枇杷则苔色黄。食橄榄则苔色青黑。是为假色之染苔。故苔有质地与无质地。延及舌边与但布舌中。过辨虚实之大纲。此为察色辨苔。当分真假之要诀。

　　【廉勘】陆氏冷庐医话曰。临症视舌。最为可凭。然亦未可执一。正义云。凡见黑舌。问其曾食酸咸等物。则能染成黑色。非因病而生也。然染成之黑。必润而不燥。刮之即退为异。又惟虚寒舌润能染。若实热舌苔干燥 何能染及耶。凡临证欲视病患舌苔燥润。禁饮汤水。饮后则难辨矣。重庆堂随笔云。淡舌白苔。亦有热症。黄浓满苔。亦有寒症。舌绛无津。亦有痰症。当以脉症便溺参勘。又如灯下看黄苔。每成白色。然则舌虽可凭。而亦未尽可凭。非细心审察。亦难免于误治。故俞氏谓临症辨舌。亦须活法推求。真阅历精深之语也。

　　凡苔薄者表邪初见。苔浓者里滞已深。固已。但要辨其薄而松者无质。揩之即去。

　　为正足化邪。即薄而腻者。邪入尚浅。亦宜宣气达邪。惟浓而腻者有地。揩之不去。多秽浊盘踞。若浓而松者。里滞已化。但须轻清和解。此为察色辨苔。当分浓薄松腻之要诀。

　　凡舌苔始终一色。不拘白黄灰黑。即有浓薄滑涩干润浓淡之不同。总属常苔。当参脉症以施治。如舌一日数变。或由白而黄。由黄而黑。或乍有乍无。乍赤乍黑者。皆为变苔。其症多凶而少吉。此为察色辨苔。当分常变之要诀。

　　凡舌苔由腻化松。由浓退薄。乃里滞逐渐减少之象。是为真退。即有续生薄白新苔者。尤为苔真退后。胃气渐复。谷气渐进之吉兆。若满舌浓苔。忽然退去。舌底仍留污质腻涩。或见朱点。或有发纹者。是为假退。一二日间。即续生浓苔。又有满舌浓苔。

　　中间驳落一瓣。或有罅纹。或有凹点。底见红燥者。须防液脱中竭。用药切宜审慎。若浓苔忽然退去。舌光而燥者。此胃气将绝也。多凶少吉。此为察色辨苔。当分真退假退驳去脱竭之要诀。

　　凡舌苔糙者多秽浊。粘者多痰涎。固已。惟浓腻与浓腐。尤宜明辨。浓腻者固多食积。亦有湿滞。刮之有净有不净。或微浓而刮不脱。虽有邪从火化。渐积而干。而舌本尚罩一层粘涎。是为浓腻之常苔。若浓腐虽多由胃液腐败。然有脓腐霉腐之别。如舌上生脓腐。苔白带淡红。粘浓如疮中之脓。凡内痈最多此症。肺痈肠痈多白腐苔。胃痈多黄腐苔。肝痈腰痈多紫黑腐苔。下疳结毒仍多白腐苔。若霉腐苔。满舌生白衣如霉苔。或生糜点如饭子样。皆由食道延上。先因咽喉而起。继则延累满舌。直至满口唇齿皆有糜点。多见于湿温、温毒、伏暑、赤痢、梅毒、疳积等症。此由胃体腐败。津液悉化为浊热。中无砥柱。蒸腾而上。无论白腐黄腐。其病总多不治。是为浓腐之霉苔。此为察色辨苔。当分糙粘及浓腻与浓腐之要诀。

　　若夫察看舌色。则舌色本红。淡于红者血虚也。淡红无苔。反微似黄白苔者。气不化液也。甚则淡红带青者。血分虚寒也。妇人子宫冷者有之。苔死腹中者亦有之。久痢虚极者亦恒见之。

