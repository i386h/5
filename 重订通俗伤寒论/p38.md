<!-- { "loadSidebar": true } -->
　　上吐下利。脘满腹疼。小便不利。舌苔白滑带灰。甚或灰而滑腻。灰而淡白。寒中少阴者。初起恶寒厥冷。蜷卧不渴。心下胀满。小腹绞疼。下利澄澈清冷。水多粪少。

　　小便白或淡黄。甚则面赤烦躁。欲坐井中。身有微热。渴欲饮水。水入即吐。少饮即脘腹胀满。复不能饮。甚或咽痛气促。或郑声呃逆。舌苔淡白胖嫩。或苔虽灰黑。舌质嫩滑湿润。或由淡白转黑。望之似有芒刺干裂之状。扪之则湿而滑。寒中厥阴者。初起即手足厥冷。上吐涎沫。下利清水有生腥气。心下胀满。汤药入口即吐。手足指甲皆青。恶寒战栗。甚则自汗淋漓。筋惕肉 。面赤戴阳。郁冒昏沉。舌卷囊缩。舌苔青滑。或青紫而滑。或淡紫带青。色黯质滑。

　　【脉】寒中太阴。沉濡而迟。甚或沉濡而微。寒中少阴。脉沉而微。甚则沉微欲绝。寒中厥阴。脉细欲绝。甚则脉绝。脉还出者生。不出者死。脉渐渐缓出者生。暴出者死。此皆阴盛没阳之危候。陶氏所谓不拘脉之浮沉大小。但指下无力。

　　重按全无。便是阴证。凭脉下药。最为切当是也。

　　【治】太阴证。轻则胃苓汤为主。重则神香圣术煎为主。极重则附子理中汤为主。呕甚兼呃。加姜半夏（四钱）、上沉香（八分）、真柿蒂（三十枚）。腹胀痛甚。

　　加真川朴（钱半）、明乳香（八分）、泻多不止。加煨肉果（一钱）、灶心土（五方包煎。）少阴证。轻则真武汤为主。重则附姜白通汤为主。稍缓则附姜归桂汤。再缓则附姜归桂参甘汤。若阳回身温。吐利已除者。此汤加炙绵 、炒冬术（各一钱）、酒炒白芍（钱半）、北五味（十二粒）、温和平补以收功。厥阴证。轻则当归四逆汤加吴茱萸（八分）、生姜汁（一匙分冲）、重则通脉四逆汤加吴茱萸（盐水炒一钱）、紫桂（一钱、研冲）、极重则回阳急救汤主之。外治灸气海（在脐下一寸五分）、丹田、（脐下二寸）、关元（脐下三寸）三穴。用大艾六七壮、灸至肢温脉出为度。

　　【秀按】直中太阴。手足微冷。呕吐不渴。自利腹满。脉来沉缓。少阴则手足厥冷。脉必沉微。厥阴则肢冷脉细。甚则脉绝。青唇舌卷。筋吊囊缩。然皆面色青黯。即有虚阳上泛。面虽赤色。亦不红活光彩。必多娇嫩带白。舌色或青或紫。或白苔满布而滑。手足自冷。爪甲或青或紫。血色自不红活。皮肤决无大热。甚则冰冷透手。此皆阴证之的据也。治法虽以附、姜、破阴回阳为必要。而附子究为大毒之品。急救虽不得不用。过服则每有留毒。往往见面红目赤。躁扰烦渴不已。若解药稍迟。血从耳目口鼻出者必死。解药急用犀角五黄汤。（犀角一钱、川连三钱、芩、柏、山栀各二钱、鲜生地、麦冬各三钱、生甘草二钱、先用生绿豆一两、水三碗、煎至绿豆皮开、取清汤代水煎药、约至八分两碗、冲生莱菔汁半盏、时时冷冻饮料。）以解附毒最良。

　　【廉勘】阴证伤寒者。即直中太阴、少阴、厥阴之寒证也。故一名直中三阴真寒证。省曰中寒。近世通称为冷痧急证。见其足蜷筋吊者。即名吊脚痧。见其眶 瘪者。即名陷瘪 痧。见其吐泻腹痛者。即名霍乱痧。或名吐泻痧。见形取名。以便通俗。而于病源病理。并不切实推求。就余所验。其病多发于夏秋之间。每在亢旱酷热之时。猝然大雨狂风。凡山中阴毒之HT 水。住家阴沟之污水。均被狂雨之大水。冲入江河。诸凡淘米洗菜。煮饭煽茶。饮之食之者。无一不沾染其毒。中其毒者猝然暴发。病势稍缓者。轻则但为寒疟。为冷泻。重则为阴霍乱。尚有三阴症状可辨。势急者。

　　肝肾脾胃亦皆沾染其毒菌。治当先救脾胃。至若附子。固治阴毒之寒证。但生附子市肆多不备。只备淡附子。仅有温燥寒湿之功。实无破阴回阳之力。其性能远不如姜桂椒萸。而其为大热大毒。世皆熟悉其性。成则归功于他药。败则归咎于附子。故予治此证。弃而不用。别筹新法。兹将历验者约略陈之。初起先解其阴毒。以止吐利腹痛。用鲜生姜四两。原粒胡椒十粒。紫金片一钱。共捣取汁。冷冻饮料一二盏。即将其渣和入黑白芥子各一钱。鲜葱白十枚。共捣成饼。先用麝香五厘。 桂末一分。填入脐中。将饼罨在胸腹脐间上下。以小熨斗盛炭火烫运之。以行其气血。干则和姜葱汁烧酒松节油等再熨。熨至手足温和。吐利均止者生。另用烧糟捣艾叶包擦两手足湾。以肢温筋宽为度。若吐泻脱元。六脉沉微似伏。甚则脉绝者。急用姜汁磨广木香一小匙。调当门子五厘。和入别直参三钱重汤炖温服之。脉至者生。不出者死。惟脉绝则两手全无。须重按至骨间全无者。方是绝脉。若沉按忽隐忽现。则为脉陷下而已。

　　第八章·伤寒兼证

　　伤寒为外感百病之总名。故张仲景医圣着伤寒论。后贤推为通治六气感证之要书。

　　兹言兼证者。或寒邪兼他邪。或他邪兼寒邪。二邪兼发者也。其证约二十有一。条治于后。

　　第八章·伤寒兼证

　　第一节·伤寒兼风

　　（俗称冷伤风。仲景伤寒论名曰中风）

　　【因】同一感受风寒。寒甚于风者为正伤寒。风重于寒者为冷伤风。冷伤风者。由其人猝伤冷风。或先感于寒。续伤于风。较四时感冒为重。故俗称重伤风。

　　【证】头痛身热。恶风怕冷。鼻寒声重。咳嗽清涕。痰多白滑而稀。或自汗而咳甚。或无汗而喘息。舌苔白薄而滑。甚或白滑而腻。

　　【脉】伤寒左手脉当浮紧。今反浮缓。右手浮滑者。此伤寒见风脉。内经所谓伤于风者上先受之。风寒客于人。病入舍于肺。乃营卫并伤之候。难经推为五种伤寒之一。

　　与正伤寒同而不同者。正伤寒多先伤足太阳经。冷伤风多先伤手太阴经也。

　　【治】自汗而咳者。先调营卫以治咳。桂枝橘皮汤加杏仁（去皮勿研三钱）、前胡（二钱）、无汗而喘者。先疏肺气以定喘。新加三拗汤加减。此后痰稀咳甚者。小青龙汤去麻黄。加杏仁、橘红。消痰止咳。痰多咳甚者。越婢加半夏汤。宣肺定喘。嘱病患切禁酸冷油腻等物。

　　病自除根。失治误治。往往延久不愈。酿成肺病。轻变痰饮痰火。重变肺胀肺痨。目见甚多。务望医家病家两慎之。

　　【秀按】冷伤风一证。内经首先发明。谓风从外入。令人振寒。汗出头痛。身重恶寒。治在风府。其次张氏伤寒论。一则谓太阳病。发热汗出。恶风脉缓者。名为中风。

　　一则谓太阳中风。脉阳浮而阴弱。阳浮者热自发。阴弱者汗自出。啬啬恶寒。淅淅恶风。翕翕发热。鼻鸣干呕者。桂枝汤主之。此皆后世所称之风寒病也。后贤谓有冒伤中之不同。冒风为轻。伤寒为重。中风为最重。故又泥于越人长沙之谓风为中。与虚风猝倒为中风。二病之名目相混。岂知古人伤与中字义无殊。如云风伤卫寒伤营是矣。若以恶风自汗与恶寒无汗两证。辨伤风与伤寒之异。尚未可根据为的据。唯一则但有头痛鼻涕。

　　而周身不痛。一则头身俱痛。腰与骨节亦疼。一则脉浮缓。一则脉浮紧。证与脉显然各别。至于汗之有无。正伤寒证固无汗。重伤风证亦有无汗者。故桂枝汤本是风寒发汗之剂。不过较麻黄汤为和缓耳。或谓其无汗能发。有汗能止者。骑墙语最足误人。

　　【廉勘】重伤风一证。证虽极繁。而病患多不注意。病至难治。而医家漫不经心。

　　皆泥于伤风为小恙故耳。岂知咳嗽一日不除。病根一日不芟。故谚云伤风咳嗽。郎中对头。又云伤风不醒便成痨。前哲如徐灵台。尚着伤风难治论。谓伤风由皮毛以入于肺。肺为娇脏。太寒则风气凝而不出。太热则火烁肺而动血。太润则生痰饮。太燥则耗津液。太泄则汗出而阳虚。太涩则气闭而邪结。并有视为微疾。不避风寒。不慎饮食。经年累月。病机日深。或成血证。或成肺痿。或成哮喘。或成怯弱。比比皆然。观此则伤风之失治误治。古今一例。无怪久呛成痨者之层见叠出也。余治此证。每以危言警告。

　　叮嘱其戒口避风。自制疏风止嗽汤。（荆芥穗钱半、苏薄荷一钱、光杏仁二钱、广皮红八分、百部钱半、清炙草六分、紫菀二钱、白前钱半。）屡投辄验。既不太热太燥太泄。又不太寒太润太涩。故病者放心肯服。方虽平淡。收效殊多。惟好赌博。贪酒色。矫情执意者。难收全功。医当忠告而善导之。

　　【荣斋按】重伤风如三、四日后，恶风怕冷的情形已除，剩有发热、头痛或全身疼痛，鼻寒声重，咳嗽痰多者；聂云台先生有重伤风标准汤，可供采用。方为：黄芩二钱、白芍二钱、连翘三钱、象贝三钱、蝉蜕一钱、竹茹三钱、桑白皮三钱、桑叶钱半、枳壳一钱、杏仁三钱、枇杷叶三钱包煎、薄荷八分泡勿煎。重庆市第七民众医院沈仲圭先生认为：“此方总的功效，是发汗解热，镇咳祛痰，用于流行性感冒（即重伤风），确是一个好药方；其中白芍一味，根据近代中医用药法则，似觉突出，不如删去为妥。”沈先生并把重伤风的病原和症状发展，也作了有系统的叙述：“重伤风即流行性感冒，其病源为滤过性病毒，潜伏期一至三日。此病起病急剧，畏寒发热，周身疼痛，背部头部四肢痛得更厉害，体温上升很快（℃─ ℃）上呼吸道炎症，也很快发生，如鼻流清涕，干咳，喉痛，胸骨疼痛，结膜充血，全身衰弱。血象：白血球减少。血液培养，无细菌发现。预后良好，病程约五日热退。“以上所谈，是单纯型流感，另有一种称为“有并发症的单纯型流感”，即继发化脓性支气管炎的流感；那就是俞根初先生所提出的：“延久不愈，轻变痰饮，重变肺胀。”的症候了。

　　第八章·伤寒兼证

　　第二节·伤寒兼湿

　　（一名寒湿）

　　【因】先伤于湿。后伤于寒。或骤伤雾露雨水。或汗出当风。水停其间。多发于夏令初秋。湿由寒热合化而成。故兼湿者本有寒热二证。有寒闭于外。湿郁于内者。亦有湿遏于上。热郁于下者。不得以伤寒兼湿。概目为阴邪也。

　　【证】兼寒湿者。一身尽痛。关节尤疼。凛凛恶寒。甚则足冷。头重胀痛。如裹如蒙。身重肢懈。胸膈痞满。口淡不渴。小便不利。大便反快。甚或发热。身色如熏黄。神沉嗜睡。舌苔白滑而浓。或白苔带灰而滑。甚或白苔满布。浓如积粉而浮滑。或兼黑点黑纹而粘腻。兼湿热者。四肢倦怠。肌肉烦疼。头胀昏痛。面色黄赤。如熏油腻。口气秽浊。胸满而烦。口燥而渴。渴不能饮。一身无汗。但头汗出。鼻塞背强。

