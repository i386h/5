<!-- { "loadSidebar": true } -->
　　治怒狂法。张氏《绪论》。以大承气汤加铁落主之。此即龚商年所谓狂之实者。以承气白虎等汤。直折阳明之火。生铁落饮。重制肝胆之邪是也。俞东扶曰。发狂实证十居八九。故予治狂。多用吐下清镇四法。吐法以紫雪（九分）、品三物白散（一分）。通神明以涌痰涎。下法。以尤氏泻狂汤。（生大黄、青龙齿、 牡蛎各三钱、炒蜀漆一钱、小川连五分）。泻实火以劫惊痰。清法以羚熊清狂汤。（羚角片钱半、老竺黄三钱、寒水石四钱、小川连八分、九制胆星五分、金汁一两、鲜石菖蒲汁两小匙同冲、熊胆一分、药汤调下。）消痰热以熄风火。镇法以生铁落饮。平肝火以坠痰涎。吐下并治法。轻则遂心丸。（煨甘遂二钱、猪心血一枚为丸、分作四粒、鲜石菖蒲叶一钱、鲜竹叶心五十支、灯心三小帚、煎汤调下。）重则龙虎丸。（白石、辰砂各二分、西牛黄、巴霜各三分、共研极匀、作二十丸、辰砂为衣、轻者一丸、重者二三丸、温开水送下、约半时许、非吐即泻、武者即愈、文者较迟、如年远者、须服十余丸、方见效、愈后、忌食猪肉二年。）吐尽胸膈之痰浊。攻下肠胃之宿垢。此治实狂之方法也。历治多验。然虚狂亦不鲜。余每作神经衰弱。骤有感触。五志之火。上烁脑髓。神经顿失其常性。遂发似狂非狂之证。东医所谓性情之狂。通称为精神病是也。与感证之阳盛发狂迥异。自制牛马二宝散。（西牛黄、马宝各一钱、共研匀细、每服二分、一日二服。）用人参竹沥饮调下。历治多验。此外以六味地黄汤加犀角汁（约磨六分至八分）清童便（一杯同冲）治快乐狂（其人时发狂笑、手舞足蹈、倏而狂言、倏而狂跳）。以新加甘麦大枣汤（生白芍、山萸肉各钱半、淮小麦、红枣肉、白石英各三钱、清炙草一钱、此叶氏治验方。）治悲苦狂（其人数欠伸、喜悲伤欲哭、象如神灵所作、妇女最多此病、金匮名曰脏燥、日医名曰脏躁。）以加减散花去癫汤。（生白芍一两、当归、麦冬各五钱、焦栀、元参、辰茯神、杜牛膝各三钱、川柴胡二钱、生甘草、白芥子、鲜石菖蒲各一钱、当门子五厘冲。）治情欲狂（妇女思慕男子不得、忽然发狂、见男子抱住不放、以为情人、罔识羞耻、甚至裸体奔走、脉必弦出寸口、此名花癫、俗称发花呆。）皆有特效。惟忧闷狂多由失望而来。必如其愿而病始痊。非无情之草木所可疗。前哲谓药逍遥而人不逍遥。何益之有。诚哉是言。昔吾老友。赵晴初君。曾对予言。耶溪胡在兹先生。善治狂证。其自述云。狂病或善食。或不食。若声音壮厉。面色黄赤。目神郁忿。气力逾常。二便秘涩黄赤者。只须别其气机之清浊。而决治法。面色清皎者。多从忿郁暴怒上逆。而为狂躁笑哭。若大便通调者。宜加味铁落饮。（生石膏三两、青龙齿、辰茯神、青防风各一两五钱、元参、秦艽各一两、鲜生地四两、先用铁落八两、长流水一斗、煮取五升、并以上七味、加竹沥半升、羚角五钱、入铁汁中、煮取二升、去渣、和入竹沥、温分五服、一日服尽。）以泄肝阳。如面色浊闷。二便结涩者。多从醇酒浓味。种热蒸痰。或乘天气极热。盛怒不释。而为狂妄骂詈歌笑。

　　甚则逾垣上屋。宜加减大承气汤（生川军、风化硝、枳实各五钱、 礞石、皂荚各二钱、煎成、冲入猪胆汁、米醋各两小匙、调服西牛黄二分）。以下浊秽。若面色板钝。目神滞顿。迷妄少语。喜阴恶阳。饮食起居若无病者。多从屈郁不伸。而为失志痴呆。宜癫狂霹雳散。〔雄黄、雌黄、冰片、西牛黄各五分、生山栀二十枚、白急性子一钱、生白砒四分、生绿豆百八十粒、将绿豆冷水浸少顷、去皮、同余各生晒为末、另研入冰黄、大人可服一钱、十五六岁者、用四分、白汤下、再令食粉面糕饼等少许、当吐、如一时未吐、以硬鹅毛蘸桐油搅喉探吐、吐后人倦、安卧半日、欲食、少少进微温米饮、切勿多、亦勿热、越日方进米粥、吐后每多口渴、不可饮茶、即取清童便饮之、或服自己小便、名轮回酒、皆能洗涤余浊、兼解毒药、（廉勘）此方较龙虎丸稍烈、比张天池红白断狂丸稍轻、方用生白砒、巴豆霜、朱砂各一钱、面糊为丸、如芥菜子大、每服七八丸、新汲井花水送下。〕以吐顽痰浊涎。

　　如面色赤亮。或色青赤不常。日夜不寐。月余遂发狂言。逾垣上屋。经闭三月。脉搏长大有力。多从心火炽盛。燔胃烧肝。而为狂惑哭詈。宜犀羚三黄汤。（犀角、川连各一钱、羚角、铁粉、桃仁各二钱、鲜生地、丹参、石决明各五钱、琥珀、青黛各五分、西牛黄二分调服、此方治男子多五六日而愈、治妇女必半月经至而定）。以清心而泻肝。发狂虽有阴阳虚实。经络脏腑新久之异。要皆必经心肝两脏而发。以心藏神。

　　主知识。肝藏魂。主云为。未有神魂清醒。而昏狂迷妄至于此极者也。噫。胡君能立此镇下吐清四大剂。可谓大手笔矣。即其补法两方。亦颇稳健。一参茯安神丸。（人参、茯神、炒枣仁、当归、生地、酒炒川连、橘红、姜南星各一两、天竺黄五钱、雄黄、西牛黄各二钱、为末蜜丸、梧子大、朱砂为衣、米饮下五十丸、忌动风辛热荤浊甜腻之物。）治失志惊狂。经吐下后。大势已瘥。尚有目神昏钝。迷妄无定之状。以此镇心安神。涤痰清火而痊。一柔肝息风煎。（制首乌、黄甘菊、辰茯神、归身、石斛、川断、广郁金各三钱、白蒺藜、远志肉各钱半、川芎、明矾各八分。）治肝阴虚。内风上冒神明。兼挟涎沫。而为失心癫狂。延久不愈。以此柔肝育阴。熄风除涎而愈。赵晴老谓其善治狂证。洵不愧焉。总之外感发狂。一时之狂也。其死速。其愈亦速。内伤发狂。终年之狂也。其死缓。其愈亦缓。俞氏分辨阳狂如狂。虽为狂病之正治。然药力之峻。效验之速。尚不逮胡君在兹手笔之大。故节述之。

　　【荣斋按】伤寒阳明发狂，与癫狂不同。阳明之狂，因迷走神经起于延髓，终于肠胃，胃热而迷走神经受炙，以致影响到大脑皮层，于是谵语、发狂出现了。所以阳明发狂，是由于肠胃的实热壅闭；清其热，通其闭，则神经自安，谵狂便息 。然阳明之狂，有潮热便闭等症状，而癫狂病则无：癫狂病有发作性，时剧时已，而阳明病则不然。以此为辨。至于“阳明发狂”的证治，根据文献记载及临床观察，经过初步的分析，得出如下几点：关于症状方面──（一）热度在四十度上下，最高是四十一度。（二）情绪及动作的表现，是：烦躁不安，神昏呓语，或欲登高而歌，弃衣而走，不能静卧，时或一跃而起，且能奔走下楼；精神若明若糊，不能自制其行动。初时呼之则神志转清，渐则唤之亦沉沉昏睡。（三）病重者两手时张时举，手指振颤，举措不全适意，或寻衣，摸床、撮空。（四）两耳作聋，唇皮颤动，卧时吐气，鼻孔煽动，齿垢唇焦。（五）大小便秘涩或失禁。（六）呓语约分三类：一为日常生活或卖买之对答（平日劳心过度之故）

　　，一为奔走操作之演述（平日劳力过度之故），一为梦见神鬼之怪语（平日向畏鬼神因高热而神经生幻觉状态）。

　　关于药治方面──（一）清热解毒安定神经，如犀角、黄连、牛黄为主要药；佐以石膏、竹沥、金汁、大青叶、板蓝根。（二）镇静神经防止发厥，如羚角、牛黄、龙胆草。（三）消炎退热，如知母、黄柏、丹皮、赤芍、青黛、花粉、甘中黄、寒水石、黄芩。（四）清涤神经开窍醒脑，如朱砂、钩勾、冰片、西黄、广郁金、麝香。（五）清肺化痰，如川贝、桑皮、鲜菖蒲、陈胆星。（六）养营，如生地、元参、麦冬。其中也有应用下剂的，但须以腹诊及大便是否秘结为准。

　　又按：俞氏所说“心风发狂”，体味他叙述的症状，相当于“癫痫”，不能说是发狂。根据古人治法，应用吐剂以祛肺胃过多的分泌，以减少体内刺激（如张子和尝用瓜蒂散以治癫痫，东人也屡用之。）安神镇逆以镇静神经；（茯神、远志、枣仁、龙牡等。）铁剂（如《内经》生铁落饮）以除血结而益贫血；毒剂（如龙虎丸、妙功丸、龙马自来丹。）以祛痰除毒，亢进血行；辛凉（羚羊、石膏之类）以除脑热；也有用大补气血，以强壮脑神经。总之，法无一定，俞氏所谓“辨其阴阳虚实，对证发药。”这是要诀。

　　第八章·伤寒兼证

　　第二十节·漏底伤寒

　　【因】外感证一起。即直肠洞泻。不因攻下而自利者。世俗通称为漏底伤寒。然有协风、协寒、协热、协食之别。必先其所因而明辨之。

　　【证】协风自利者。初起头痛怕风。自汗腹疼。肠鸣飧泄。完谷不化。舌苔白薄而润。或淡白而嫩滑。协寒自利者。初起恶寒蜷卧。身虽发热而手足厥冷。或吐清水。大便色青。完谷不变。形如 溏。小便清白。脐下必冷。腹多胀满。舌苔白嫩而滑。或灰滑而淡白。协热自利者。一起即身发壮热。背微恶寒。面垢齿燥。口干渴饮。大便虽亦有完谷不化。而状如垢腻。色多黄赤黑。且皆热臭。气暖如汤。后重而滞。溺色黄赤。

　　或涩或闭。脐下必热。舌苔黄腻而糙。中后截浓腐垢腻。协食自利者。初起虽微恶风寒。而身热口燥。渴饮而呕。胸脘硬痛。嗳腐吞酸。傍流粪水。热臭难闻。矢气亦臭。舌苔黄而垢腻。浓腐堆起。中后愈浓。或如豆腐渣炒黄满布。

　　【脉】左弦浮。右沉濡者。乃外风搏动肠风。《内经》所谓清气在下。则生飧泄是也。沉迟无力。甚则沉微似伏者。《伤寒论》所谓胃中虚冷。水谷不别故也。数而有力。甚则洪弦而实者。王太仆谓大热内结。淫泻不止。陶节庵所云热邪不杀谷是也。弦长而滑。或滑数而实者。《伤寒论》所谓下利有宿食也。若下利谵语者。肠中必有燥粪也。

　　【治】协风自利。初与刘氏肠风汤加味。（生晒术、炒白芍各钱半、炒广皮、煨防风、焦麦芽各一钱、煨葛根、川芎各八分）疏表建中以止泻。继与补中益气汤去当归。加煨木香。带壳春砂（各八分）调中益气以善后。

