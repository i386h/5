<!-- { "loadSidebar": true } -->
　　后感风寒而成。若由风寒犯太阳经。初治先当发汗。早用下药。每成痞满。

　　【证】初起头痛身热。恶寒无汗。胸膈痞满。满而不痛。气从上逆。甚则发厥。不语如喑。或胸满而兼痛。或胁满痛。或腹胀疼。舌苔白滑。甚或白滑而浓。或前半无苔。中后白腻而浓。

　　【脉】左浮紧。右沉弦。或沉涩。或右寸关沉滑。或弦急而滑。皆伤寒夹痞结之候也。

　　【治】先用理气发汗。香苏葱豉汤加枳、桔。或用十味流气饮。（制香附、苏叶梗各钱半、枳壳、橘红、姜半夏、川朴、赤苓各一钱、桔梗七分、广木香五分、炙甘草三分。）表散外邪。畅其气以宽痞。

　　若胸膈不宽。寒热似疟者。轻则柴胡枳桔汤。重则柴胡陷胸汤。气食相搏者。神术汤加减。气血互结者。

　　清肝达郁汤加减。怒郁不泄。昏厥不语者。先用通关取嚏。次用仁香汤去丁香、白蔻。烊冲紫金片。若邪从火化。蒸痰壅气。轻则膈上如焚。心烦懊 。寒热便闭者。用柴芩清膈煎。攻其里以和解。甚则胸膈痞闷。腹满便闭。喘胀躁乱。胸腹坚如铁石者。速用加味凉膈煎。下痰通便。以宽胸腹。若郁火伤中。

　　气逆痞满。腹痛便秘者。即用六磨饮子。下气通便。以畅胸腹。必俟里热清。痞满解。始可用白术和中汤。温和脾胃以善后。若痞满虽解。而胃脘胀痛者。则用香砂理中汤加炒 皮、蜜炙延胡、疏畅中气以除痛。终用木香理中汤（广木香六分、姜半夏、广皮、枳实拌炒白术各一钱、青皮、春砂仁各五分、清炙草四分、烦热、加姜炒川连七分、便闭、加海南子、炒黑丑各钱半。）调和中气以除根。

　　若但误下成痞。满而不痛者。在胸膈。用柴胡陷胸汤。在心下。用半夏泻心汤加减。（姜半夏、姜炒条芩各钱半、枳实一钱拌炒川连七分、炒干姜四分、清炙草二分、寒热加川柴胡八分、渴加花粉三钱、去半夏干姜、呕加淡竹茹三钱、广皮钱半、姜汁四滴冲、腹痛自利者、加白术一钱、拌炒白芍一钱、浙茯苓三钱、溺少加赤苓、泽泻各钱半。）如不因下早而为痞。乃表邪初传上焦。尚未入胃。证虽痞满。尚为在表。只用柴胡枳桔汤。和解以宽痞气可也。

　　【秀按】痞者气不通泰也。内觉满闷。外无胀形。有湿热太甚。痰气上壅气机为痞者。有饮食过多。

　　滞气上逆胸膈为痞者。有过服消克。不能疏化饮食为痞者。有中气久虚。不能营运精微为痞者。有阳气素亏。

　　不能疏降浊阴为痞者。有大怒气盛。不能发泄成痞者。有痰与气搏。不得疏通成痞者。有痰挟血瘀。酿成窠囊作痞者。因不一。治亦不同。而其所以痞满者。总由于气不通畅。方以香砂宽中散为君。（制香附、广木香各五钱、春砂仁、白蔻仁各三钱、真川朴一两、炙黑甘草二钱、共研细末、每服二三钱。）因于湿热挟痰者。必兼胃钝肢懈。痰多溺涩。用小陷胸合四苓汤调下。因于饮食阻滞者。必兼嗳腐吞酸。恶心腹痛。用消导二陈汤调下。因于克削伤中者。必兼时胀时减。中空无物。用六君子汤去甘草调下。因于中气久虚者。必兼或宽或急。喜手按摩。用补中益气汤调下。因于阳气素亏者。必兼朝宽暮急。 胀难忍。用附子理中汤去草调下。因于大怒气盛者。口中多血腥气。甚则气逆血溢。更或痰中见血。宜从气郁血瘀治。

　　苏子降香汤调下。（蜜炙苏子、制香附、广郁金、焦栀、丹皮、山楂各钱半、紫降香、醋炒红曲一钱、红花四分、童便一杯冲、甚则加醋炒生锦纹钱半、光桃仁七粒。）因于痰与气搏者。气为痰腻而滞。痰为气激而上。必多喘满噫气。宜从气逆痰郁治。增减旋复代赭汤调下。因于痰瘀成囊者。脘腹虽多满痛。按之呱呱有声。甚则肠间抽疼。

　　宜从痰凝血郁治。新加栝蒌薤白汤调下。（栝蒌仁炒香三钱、光桃仁七粒、干薤白酒洗捣二钱、杜苍术八分、制香附、丹皮各钱半、控涎丹七分、藏红花五分、韭白汁两匙、姜汁两滴同冲。）此外调气宽痞之药。如香附、紫苏、薄荷、葱白之疏泄卫气。杏仁、蔻仁、枳壳、桔梗之疏畅肺气。前胡、橘红、苏子、郁金之疏化痰气。神曲、广皮、莱菔子、砂仁之疏消食气。他若藿香之上行胃气。浓朴之下泄胃气。

　　枳实能从上焦泻小肠之气。槟榔能从中焦泻大肠之气。青皮能伐肝气以疏胃。沉香能平肝气以纳肾。柴胡、升麻能从下焦而升其清气。猪苓、泽泻能从上焦而降其浊气。气药虽多。然多服过服。恣行疏利以求速效。反损真气。每致愈疏愈痞而成气虚中满之臌症。皆由不辨因证。笼统治痞。喜行疏剂。但求暂时通快者阶之厉也。故凡辨症不精。莫如先用外治烫运法。（麸皮一两、拌炒生姜渣五钱、盐水炒枳壳片一两、炒热布包、揉熨软快为度。）收效甚速。俞氏方法。但举其大要而言。尽美而未尽完善。特为补缀数条。以弥其阙。另有一种先由郁怒伤肝，后感风寒的夹气伤寒。妇女最多。男子亦间有之。初起香苏葱豉汤最为的对。若发自少阳经。寒热往来。胸胁串痛者。柴胡枳桔汤亦多取效。若发自阴经。

　　郁积伤中。形厥如尸者。用三合绛覆汤。（真新绛钱半、旋复花三钱、青葱管五寸冲、光桃仁七粒、东白薇三钱、归须钱半、广郁金三钱、苏合丸一颗、磨汁冲。）若但郁闷不得发泄者。偶感风寒。但略兼开郁理气。不可擅行破血消滞也。

　　【廉勘】夹气郁与夹食滞。初起时症多相同。而多右脉沉。手足冷。若呕逆胸满。颇类夹食。但夹食为有物。为实邢。舌苔浓白而微黄。胸膈满痛不可按。而亦不移。夹气为无物。为虚邪。舌苔白薄。胸膈满痛。半软而可按。先宜宣通其郁。然后解表清里。自无不效。若不舒郁而徒发表。则里气不能外达。而难于澈汗。遽用清下。则上气不宣。多致痞逆。惟于解表药中。加苏梗、青皮、郁金、香附之类。以宣其气。则表易解。于清里药中。加栝蒌、川贝以舒其郁。则里易和。但川贝虽为舒郁要药。而力薄性缓。必用至五钱一两。方能奏效。若加四磨饮子。（即六磨饮子去乌药、生军。）则尤捷。若气郁化火。阻碍中焦。上则胸闷。下则便闭者。用六磨饮子。最效。其满而不痛者为痞。属无形之气。满而兼痛者为结。

　　属有形之物。凡有感症。夹痞结者颇多。但痞轻而结重。有邪未结而但满者。有邪已结而满痛者。痞满以宽气为主。轻则杏、蔻，橘、桔。重则蒌、薤、朴、枳。俞氏方法粗备。先祖详为申明。已大致楚楚矣。

　　若满而兼痛。邪早结实。每因夹食、夹痰、夹瘀之故。与新邪或伏邪互结。或结于胸胁。或结于脘腹。痛不可按。甚则昏冒。虽因所夹不同。而其结痛拒按。闭塞不容喘息之状则同。倘不细察详问。鲜不认为本病应得之候。不先行速去之。则所受之邪。每为其羁留伏匿。不得透达。以致凶变。宜先与一服飞马金丹。

　　（生川军、广郁金、五灵脂、上雄黄各一两、巴豆霜、广木香、赖橘红各三钱、明乳香、净没药、百草霜、辰砂、山慈菇各二钱各秤另研净末分量、再合研一时许、令匀、米醋法丸、金箔为衣、如绿豆大、隔纸晒干、瓷器紧贮、二十岁以上者、每服十二丸、禀强者加三丸、老年者七丸或九丸、二三岁者三丸或五丸、温开水送下、半日或一二时许、非吐必泻、此丹治夹痰食血等、结于胸脘、高突痛胀、不可抑按、不得呼吸、甚则欲吐不得吐、欲泻不得泻者、凡外感夹内伤、见有此状者、无论大小、均可用之。）自能随所结之上下。而施其吐下之功。得夹邪一解。正气自伸。邪气自现。按法调治本症。为较易耳。若夹宿饮而气郁成痞。甚则成窠囊者。许氏神术丸。每多不效。予仿薛生白先生法。用千金五香汤。（千金霜一钱煎汤、磨沉香、木香、檀香、降香、丁香各一两匙。）效亦如神。若夹积水停饮。酿成痞气。绵延日久。腹胀如鼓。按之呱呱有声者。仿危亦林先生法。用加味控涎丹。（炒黑丑二两、煨甘遂、红牙大戟、白芥子、炒葶苈各一两、芫花、上沉香各五钱、巴霜一钱、研细、姜汁糊丸、金箔为衣、如梧桐子大、每服五丸、淡姜汤送下。）继用六君子汤去甘草加香附。补而兼疏。往往三泻三补。厥疾顿瘳。总之因积成痞。

