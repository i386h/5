<!-- { "loadSidebar": true } -->
　　四肢瘦削。饮食乍进乍退。面色或红或白。口唇独红。内有白点。多嗜肥甘。饥即口吐涎沫。嘈杂难忍。饱则腹虽不痛。脘满难受。舌苔有点如粞。血蛊则腹胀如鼓。青筋横绊腹上。或手足有红缕赤痕。

　　甚则爪甲青紫。小便利。大便黑。舌色紫赤而黯。甚或青紫。总之肿本乎水。胀必有滞。一兼外感风寒。外证虽有头痛身热。恶寒畏风。而无不先犯胸膈。而为烦闷不舒。气逆呕恶。

　　【脉】左浮弦。右沉小者。风寒夹阴水肿也。左浮弦。右沉数者。风寒夹阳水肿也。浮大而坚。按之反涩者。《内经》所谓坚大以涩者胀也。沉迟者为寒胀。沉数者为热胀。沉小者为虚胀。沉滑者为实胀。

　　弦大浮洪者易治。沉微细小者难治。沉细虚数者不治。

　　【治】阴水肿。初用麻附五皮饮。温下发汗以消肿。继用胃苓汤。实脾利水以除根。终用香砂理中汤。健脾阳以培元气。阳水肿。初用五皮饮加荷、翘、浮萍。宣上发汗以消肿。继用大橘皮汤去桂、术。加木通、车前、琥珀、灯心。通利小便以除根。终用百合茅根汤（苏百合、生桑皮、通草各一钱、鲜茅根五十支。）清肺气以滋化源。胀病兼感风寒者。初用十味流气饮。先散其表。兼通其里。使表气达。里气亦松。继治其胀。胀有食痰水血虫之别。虽是气阻。总属邪滞。统以五胀分消丸为主。

　　（萝卜子四两、巴豆肉十六粒拌炒去油、炙牙皂两半、枳壳四两、烧酒煮干切片炒、生川军一两醋酒同炒、琥珀末一两、紫降香五钱、蝼蛄十只去足翅上截酒炒各研细、再研极匀、水法丸、如芥菜子大、用景岳十香丸半料为衣、每服五分、日二夜一、空心吞下。附十香丸方。沉香、木香、丁香、广皮、皂角刺各二钱半、荔枝核。小茴、香附、乌药、泽泻各五钱、生晒为末。）通用消胀万应汤。

　　（地蛄蝼三钱、大腹皮二钱、真川朴一钱、莱菔子二钱拌炒春砂仁五分、六神曲钱半、陈香团皮八分、鸡内金两张、人中白 透五分、灯心五小帚。）送下消臌万应丹。（治黄胆变臌。气喘胸闷、脘痛翻胃、疳胀结热、伤力黄肿、噤口痢等症、 透人中白一两、地蛄蝼、莱菔子、六神曲各五钱、砂仁二钱、以上俱炒、陈香团一个、共研细匀、蜜丸、每服五七丸、灯心汤下。）分消其滞以通逐之。一俟胀退十之七八。即用白术和中汤。除其根以善后。胀而兼喘。初用五子五皮饮。降其气以平喘。气降喘平。

　　即用大橘皮汤加川朴、腹皮。快脾利溺以消胀。胀消十之六七。终用香砂六君子汤去草加朴。送下加减肾气丸。（熟地四两、茯苓三两、官桂、泽泻、萸肉、山药、丹皮、车前、牛膝各一两、淡附子五钱、为末、和熟地同捣蜜丸、每服七八十丸。）通补脾肾以善后。胀而变臌。名曰气臌。俗稍称腹胀。又称为膨。全属脾肾阳虚。故《内经》谓足太阴虚则膨胀。又曰。脏寒生满病。《内经》鸡矢醴。《东垣》分消汤。每不济事。予用神香圣术煎为主。朝送天真丹。（青化桂五分、沉香、琥珀、巴戟肉酒浸、小茴香、补骨脂炒香、葫芦巴炒香、川杜仲炒去丝、川萆 酒浸炒香、黑丑炒香各一两、研极细匀、如桐子大、每服二钱至三钱、专治阳虚湿胜、腹胀坚大、按之不 、脐腹痼冷、甚则腿肿如斗、囊肿如升。）夜送禹余粮丸。（禹余粮石、蛇含石、真针砂、同醋煮透 研各三两、制附子、紫 桂、干姜、茯苓、当归、羌活、川芎、炒蒺藜、淮牛膝、青皮、大茴、蔻仁、广木香、莪术、三棱同醋炒各五钱、同研细匀、蒸熟为丸、如桐子大、每服二钱至三钱、叶氏去附子、莪术、青皮加赤苓三两、名铁砂丸。忌盐、一毫不可入口、否则发疾愈甚、善治湿滞伤脾、食不运化、肝郁乘脾、气臌虚胀、小便短涩、久则腿膝脚肿、上气喘息等症、许学士朱丹溪云、此方乃治臌胀之要药、病从小便内旋去，不动脏腑真气、兼以温和调补气血药助之、真神方也。）峻补其下。疏启其中。往往十全三四。胀而成蛊。虫蛊易愈。小儿居多。血蛊难痊。妇女为甚。初起通用五胀分消丸。虫蛊。用槟榔大枣汤送下。（枣儿槟榔炒研三钱、炒香使君子肉、每岁一枚、照此递加、大红枣十枚、清晨空心服。）血蛊用当归大戟汤送下。（全当归一两、红牙大戟五钱、蜣螂虫焙四只。）一俟虫下瘀降。胀退十之六七。即以白术和中汤。随症加减。调补脾胃以善后。总而言之。

　　腰以上肿宜发汗。腰以下肿利小便。即《内经》开鬼门。洁净府。治水肿之正法也。荡涤胃肠。

　　直清阳明。即《内经》去郁陈 。工在疾泻。近者一下。远者三下。治一切实胀。胀必有滞之正法也。

　　临病求源。对症发药。皆可反掌收功。惟气臌一症。最为难痊。虽属脾肾阳虚。亦必由阴浊填满。《内经》所谓浊气在上。则生 胀也。所以直攻不可。蛮补不能。必须温补之中。佐以辛通。通补兼施。以渐取效。必俟阴散阳通。浊降清升。腹皮日渐宽软。胀大日渐收小。渐次康复。近者一月。远者百日。

　　乃可克奏全功。但临证时。必先明告病家。此病仍瘫痨臌膈之一。古今医法。从无速愈痼疾之方。务必耐心调养。戒忿怒。绝房劳。慎起居。节饮食。调剂则缓缓图功。不可以小不效见疑。亦不可以小见效中止。方有黍谷春回。转危为安之一日。若病者求速愈。医生图速效。概从峻削直攻。其始非不暂消。其后攻之不消矣。再后愈攻则愈胀。腹皮绷急。以手按之。坚如铁石矣。而其病从此必死不治矣。

　　【秀按】肿、胀、臌、蛊四端。辨明因证。分际极清。妙在五胀分消丸。取精用宏。执简御繁。以少胜多。较之王金坛尊重丸。（沉香、母丁香、青木香、炙槟榔、枳实、青皮、广皮、白芷、葶苈、蔻仁、木通、车前、滑石、参须各四钱、海金砂、胡椒拌炒蝎尾各二钱半、莱菔子炒六钱、白丁香钱半、郁李净仁两半、共研细而极匀、姜汁竹沥和为丸、如桐子大、每服五七八丸、日二夜一、莲须葱白三枚生姜皮一钱煎汤下、专治便闭溺涩之实胀水肿、与琥珀散相间服、服后先大便爽利、六七日、则小便渐长、腹胀渐消、屡收捷效、但要食淡粥百日、诸般鱼蟹虾及猪羊肉、一不可犯、犯则复发不治。附琥珀散方。琥珀末五钱、黑丑炒香二两半、葶苈子隔纸炒二两、猪苓、泽泻各炒取末两半、同研细匀、每服三钱、五更时用酸糯米泔水、长葱三根、煎至一碗、取起去葱、入好酒一杯送下。）尤为力大而效速。即消胀万应汤。白术和中汤两方。看似寻常。实有成绩。予治胀病。审其起于骤然。先胀于内。后肿于外。小便赤涩。大便秘结。气色红亮。声音高爽。脉滑数有力者。实胀也。每用万应汤。取其消而不峻。随症佐丸散以缓下之。气胀调下香砂宽中散。水胀调下王氏琥珀散。痰胀送下竹沥达痰丸。谷胀送下枳实导滞丸。不应。即用木香槟榔丸。（木香、川连、槟榔、川柏、广皮、青皮、香附、枳壳、三棱、莪术、二味醋炒、黑丑炒香、生军酒炒各二两、芒硝三两、水法丸、每服二三钱。）血胀送下琥珀人参丸。（党参、五灵脂酒炒各一两、紫 桂、生附子各五钱、赤苓、川芎、沉香、穿甲酒炒各三钱、共研细匀、浓煎苏木汁为丸、每服钱半至二钱、早晚各一服、张石顽曰、此方人参与灵脂并用、最能溶血、为血蛊之的方也。）蛊胀送下消疳金蟾丸。（大癞虾蟆十只、将砂仁填满其腹、以线系其脚、倒挂当风处阴干、炙脆为末、同山楂、枳实、广皮、槟榔、胡连、雷丸、使君子肉炒香、麦芽各一两、党参、于术各五钱、共研匀细、丸如米粒大、炙甘草粉为衣、每服十丸至十五丸、五更空心时糖汤吞下、善治小儿疳胀、面黄胀大、肌瘦骨立、奇效。）小便不通。危在旦夕者。送下沉香琥珀丸。（琥珀另研、光杏仁、沉香、广皮、防己、苏木、赤苓、泽泻各五钱、郁李净仁捣如泥、葶苈隔纸炒各一两、麝香一钱、共研细匀、蜜丸如绿豆大、每服四五十丸。）阴囊胀大。二便不通者。送下三白散。（白丑炒取头末二两、桑白皮姜汁炒、广皮、木通各一两、生白术五钱、共研细匀、每服二钱。）酒毒伤胃。积成酒臌者。送下解酲猪肚丸。（雄猪肝一个、装入小川连末一两、槟榔末五钱、春砂仁末二钱、煨甘遂二钱、白酒药炒二钱、用河水煮极烂、捣透为丸、每服一钱、如有酒缸内不化之糯米、团成一段者、焙干研细、加入三钱、尤妙。）积久成痞。痞散为臌者。

　　送下消痞丸。（生香附醋炒四两、延胡索醋炒两半、归尾二两、川芎、红花、浮海石、瓦楞子火 醋淬各一两、醋打面糊为丸、如桐子大、每服四五十丸。）每多默收敏效。审其成于积渐。先肿于外。后胀于内。小便淡黄。大便稀溏。气色枯白。语言低怯。脉细微无力者。虚胀也。每用和中汤。取其补而不滞。

　　随症佐丸散以缓消之。气喘、冲下四磨饮。（即六磨饮子去枳实、木香、大黄、加高丽参汁两匙、和匀同冲。）不应、吞下《局方》黑锡丹。（黑铅、阿硫黄、煨肉果、紫 桂各五钱、淡附子、沉香、广木香、小茴香、葫芦巴、补骨脂、阳起石、金铃子各一两、将黑铅熔化、入硫黄候结成片研细、入余药再研极匀、绿豆粉为丸、每服四五十丸、专治阴气上冲、痰壅气喘、肢冷脉伏、不省人事。）有痰。原方去神曲。加姜汁炒霞天曲烊冲戈制半夏。继即调下理中化痰丸。（党参、白术、茯苓、干姜各四两、姜半夏六两、炙黑甘草二两、姜汁糊丸、每服二三钱、专治脾胃虚寒、痰饮内停、食减便溏、咳吐涎沫等症。）脾虚肝旺。

　　腹胀如鼓者。送下小温中丸。（醋 针砂、制香附、炒于术各四两、姜半夏、云茯苓、广皮、六神曲、川连、苦参、生甘细梢各一两、共研细匀、醋制神曲糊为丸、每服二三钱、服至溺利者即效、忌盐。）黄胖水臌。腹膨肿满者。送下大温中丸。（制苍术二两、炒山楂两半、川朴、广皮、青皮、云苓、炒白术、醋炒针砂各一两、生甘细梢二钱、六神曲糊丸、每服二三钱。）屡多奏效。惟酒客好色。脾肾大虚。病由足股先肿。渐渐胀及于腹。按之如鼓。坚而且硬。咳吐涎沫。气短喘息。脉虽浮大。重按即空。两手脉皆不及于寸口。初用白术和中汤加霞天曲、戈半夏。服二剂。少腹愈胀。痰涎愈多。二便不利。不能睡卧。继用薛氏加减肾气汤。服两剂。虽无所碍。亦不见效。遂仿景岳大剂温补法。用理阴煎加参、术、附子。

