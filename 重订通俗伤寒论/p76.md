<!-- { "loadSidebar": true } -->
　　自利清水。心下必痛。口干燥者。急下之。热邪传入少阴。逼迫津水。注为自利。质清而无滓秽相杂。色青而无赤黄相间。此正阳邪暴横。反类阴邪。但阳邪传自上焦。其人心下必痛。口必干燥。设系阴邪。则心下满而不痛。口中和而不渴。必无此枯槁之象。故宜急下以救其阴也。厥阴下利清谷。里寒外热。汗出而厥者。通脉四逆汤主之。下利腹胀满。身体疼痛者。先温其里。乃攻其表。温里四逆汤。攻表桂枝汤。此总以温里为急也。大汗出。热不止。内拘急。四肢痛。又下利厥逆而恶寒者。四逆汤主之。恶寒脉微而复利。利止亡血也。

　　四逆加人参汤主之。亡血本不宜用姜附以损阴。阳虚又不当用归芍以敛阳气。以利后恶寒。阳虚下脱已甚。故用四逆以复阳。为阳脱加人参。则阳药愈加得力。阳生则阴长。设误用阴药。必致腹满不食。或重加泄利呕逆。转成下脱矣。下利手足厥冷无脉者。灸之。下利谵语者有燥屎也。宜小承气汤下之。盖下利则热不结。胃不实。何缘得有谵语。此必邪返于胃。内有燥粪。故虽下利而结者自若也。爰用小承气以微攻其胃。大抵下利脱气至急。五夺之中。惟此为甚。故不厌详审。下利日十余行。脉反实者死。伤寒发热下利至甚。厥不止者死。厥证但发热则不死。以发热则邪出于表。而里证自除。下利自止也。若反下利厥逆。烦躁有加。则其发热又为真阳外散之候。阴阳两绝。故主死也。伤寒发热下利。厥逆。躁不得卧者死。躁不得卧。肾中阳气越绝之象也。下利而手足厥冷。皆为危候。加以发热躁不得卧。不但虚阳发露。而真阴亦以烁尽无余矣。安得不死乎。《金匮要略》云。六府气绝于外者手足寒。五藏气绝于内者利下不禁。气已脱矣。此参合陈素中辨证之大略也。

　　【廉勘】伤寒协热下利。十有七八。俗人不识。呼为漏底伤寒。往往妄用温燥止涩之剂。以助热邪。转变危症。可悲也夫。然据前辨。皆以伤寒之下利以立法。其他泄泻类证甚多。原因尤别。今举其重要者。再辨于下。景岳云。泄泻之本。无不由于饮食不节。起居不时。脾胃受伤。则水反为湿。谷反为滞。水谷精华之气不能输化。而泄泻作矣。泄者、大便溏薄。或作或止。泻者、大便直下。水去如注。虽分轻重。总属脾伤。脾受湿而不能渗泄。伤阑门之元气。而分利无权。并入大肠。遂致成泄。故肠鸣溺少。大便反快。是泄固由于湿矣。难经云。湿多成五泄。曰飧、曰溏、曰 、曰濡、曰滑。飧泄者、完谷不化。湿兼风也。兼恶风自汗。肠鸣。脉弦者。宜胃苓汤加升麻、煨防风。又有久风入中。令清气下降而不升。则风邪入胃。是木贼土也。故冲和之气不能化。能令腹鸣而痛。完谷出而为泻也。宜痛泻要方合四苓散。（焦白术三钱、炒白芍五钱、新会皮钱半、煨防风钱半、茯苓四钱、猪苓三钱、泽泻三钱。）若飧泄脉弦。腹痛而渴。及头痛微汗。宜防风芍药汤。（煨防风三钱、炒白芍五钱、炒黄芩三钱。）或饮食太过。肠胃受伤。亦致水谷不化。下者举之。宜加减木香散。（木香一钱、干姜八分、党参二钱、六神曲二钱、肉豆蔻一钱、新会皮一钱、焦白术二钱、阳春砂五分、升麻八分、槟榔一钱。）溏泄者、肠垢污积。湿兼热也。其证脉数。溲赤涩。所下稠粘垢秽。宜黄芩芍药汤。合益元散。（黄芩三钱、白芍五钱、益元散八钱。） 溏者、澄清溺白。湿兼寒也。其证大便如水。其中稍有结粪者是也。若清冷如鸭粪。脉见沉迟。小溲清白。理中汤加橘红、茯苓治之。若泄不已。更加附子。濡泄者（一名洞泄。）身重脉软。湿自胜也。由脾虚不能制湿。湿反胜而成病。故腹不痛。而肠鸣溺少。利下多水。宜五苓散主之。滑泄者、久下不禁。湿胜气脱也。其证大泻如竹筒直下不止。宜用扶脾丸。（炒白术二钱、茯苓三钱、新会皮钱半、姜半夏钱半、诃子皮钱半、炙甘草八分、乌梅二枚、干姜钱半、藿香二钱、杜赤豆三钱、肉桂一钱、炒麦芽三钱、六神曲二钱、荷叶包烧饭为丸。）或补中益气汤加诃子。肉蔻。或四柱饮。

　　（人参、附子、茯苓、木香、加生姜、盐、少许。）或六柱饮。（即四柱饮、加肉蔻、诃子。）其他尚有胃泄。

　　则面黄而饮食不化。宜理中汤。脾泄则呕吐而腹胀注下。如食后饱满。泻出即宽。宜香砂六君子汤。大肠泄则食已窘迫。大便色白。而肠鸣切痛。宜五苓散加木香。小肠泄则溲涩而便脓血。小腹痛。先宜下之。继用清利。肾泄则五更便泄。足冷腹痛。宜四神丸。（肉豆蔻、破故纸、五味子、吴茱萸、姜枣为丸。）肝泄则木来侮土。腹痛兼胀。脾虚故泻。宜泄肝培土。刘草窗痛泻方。（炒白术、炒白芍、新会皮、煨防风。）有因痰而泄者。胸满泻沫。右脉弦滑。甚则呕吐。腹中觉冷。隐隐作痛。宜浓朴二陈汤。（川朴、半夏、茯苓、陈皮、甘草。）肥人滑泻。多属于痰。不食不饥。亦责之痰。宜青州白丸子。（半夏、南星、白附子、川乌。）有因食而泻者。泻下臭腐。噫气作酸。腹痛、泻后痛减。宜香砂胃苓汤。（即胃苓汤、加木香、砂仁。）或保和丸。

　　加砂仁、豆蔻。有大瘕泄者。里急后重。每至圊而不能便。似痢非痢。所下皆是粪水。茎中痛。乃寒湿化为湿热也。宜八珍散。（木通、车前子、焦栀子、扁蓄、瞿麦、滑石、甘草梢、大黄、灯草。）加木香、槟榔。有伤酒而泻。晨起必泄。素嗜饮。经年不愈者。宜葛花解酲汤。（葛花、豆蔻、木香、陈皮、青皮、神曲、茯苓、干姜、人参、白术、泽泻、猪苓、砂仁。）或理中汤加葛根。吞酒煮川连丸。（酒煮黄连一味为丸。）夏月暴注水泻。脉虚细。口干烦闷。肠胃之暑湿也。宜五苓散加煨葛根。兼胀者、加浓朴、茅术。小便赤涩。加木通。兼烦、加山栀、淡竹叶。暑火泻者。去官桂。加川连、黄芩炭。暑食泻者。加神曲、木香。暑湿泻者。加茅术、滑石。兼呕。加半夏、浓朴、竹茹、藿香。若伤暑又伤生冷而化泻者。宜连理汤。（川连、人参、白术、甘草、炮姜。）泄泻虽有多端。大要不离乎脾伤积湿。治法则初用调中分利。继用风药燥湿。久则升提。滑须固涩。

　　风兼解表。寒佐温中。食者消之。痰者化之。虚者补之。热者清之。随证施治。自无不愈。此条乃参合吴云峰治泄泻之心法也。

　　【荣斋按】本节（夹泻伤寒）俞氏所说太简略，秀山先生补出六经下利症，廉臣先生参合吴云峰学说阐明了《难经》的五泄，及肝、肾、胃、肠等泄泻，并总结出泻症的原因和治法，可以说大致具备。吴坤安《伤寒指掌》所集的周禹载、叶天士二家学说，更觉明白晓畅，切于实用。《指掌》说：“如伤寒热症，下利纯水，或黄沫，潮热腹硬，脉沉滑有力者，此名傍流。因肠有燥矢，阻塞水浆，从旁渗出。病在阳明，非关脾也，导燥矢其痢自止。

　　有阳明火症邪火不杀谷，吃汤下汤，吃水下水，此有阳明实证可据，非若脾肾俱败者；此亦只清其火邪，其利自止。有一种外感风寒，内伤饮食，其症头痛，恶寒发热恶心饱闷，肠胃窘迫而泄泻者；此表里俱病，法当外散表邪，内消积滞，不在伤寒变病之例。

　　有一种表热里寒之症，初起头痛恶寒发热，继即下利清谷，脉浮而迟，口不渴，俗名漏底伤寒是也。因其人脾胃本虚，一感外邪，即得直入肠胃，不在太少留连。当温中散寒；如紫苏、桂枝、羌活、浓朴、广皮，木香、茯苓、甘草之类。甚者加冬术、干姜。

　　若阳邪传里，热邪攻于肠胃，而下利脓血者，重症也。然亦有寒热之分：邪至三阴，为日已久，实者则从阳化热，虚者则从阴化寒矣。如少阴下利用猪苓汤者，从阳化热也；用桃花汤者，从阴化寒也。辨症之法：以脉数有力为热，脉缓无力为寒。舌燥口渴属热，舌润不渴属寒。小便赤涩属热，清白属寒。下利肠垢属热。鸭溏属寒。热利脐下必热，寒利脐下必寒。热利当清其肠，寒利当温其下。凡伤寒疫疠热邪传里，下利肠垢或下鲜血，小溺赤涩，舌苔黄燥如刺，或红刺如杨梅状，身热口渴，六脉洪数，脐腹大痛者，此热毒内攻肠胃也；不治则烂矣！急用大黄、芩、连、银花、丹皮、芍药、甘草之类，下之清之。继用鲜生地数两，代大黄与之，以养阴解毒。若下利肠垢其势稍缓者，宜黄芩汤加川连、银花、丹皮之属清之。

　　血利加丹参、槐米、川断。

　　如遇伤寒疫症，下利如豆汁鱼脑之色。脉象沉濡，舌白如粉，小便不利，而口不渴者，温毒聚于肠胃也；宜茅术、浓朴，广皮，二苓，滑石，泽泻，晚蚕砂， 本之类，渗之和之。

　　如下利杂色，六脉沉迟，舌润无苔，或紫色而光，口不渴饮，肠胃并连，直出无关闭者，此脾肾虚寒，关闸不阖，元气下泄之也；急投胃关煎合桃花汤，兼从手阳明以堵截之，或桃花汤重加人参以截之。

　　如见外热内烦，舌燥口渴，脘中痞闷，或痛或呕，而利不止者；中焦湿热也。当用泻心法──芩、连、半夏、干姜、枳实、木香、赤苓、泽泻之类。

　　凡下痢舌苔遍处白浓如雪花者，藏结也。不治。

　　凡三阴下利小便不利者。津液竭也。不可利小便。”

　　第九章·伤寒夹证

　　第十一节·夹痢伤寒

　　（俗名伤寒夹痢疾）

　　【因】痢疾古称滞下。皆由暑湿与食积胶固腑中。流行阻遏而成。或饱餐饭肉浓鲜之后。再食瓜果生冷。

　　令脾胃之血不行于四肢八脉。渗入胃肠而为痢。再复感表邪。如身热恶寒头痛。或染时疫成痢。或有外感陷里而化痢。

　　【证】凡痢疾兼挟寒邪者。如下痢里急后重。腹有痛有不痛。恶寒头痛身热。或兼寒热恶心。舌苔浓腻。

　　口渴不食。变态多端。

　　【脉】痢脉微小滑利者吉。浮弦洪数者凶。浮大者未止。微弱者自愈。此无外感者。大旨如此。若兼表邪。初痢身热脉浮者。先解表。初痢身热脉沉者。可攻下。久痢身热脉虚者。属正虚可治。久痢身热脉大者。属邪盛难医。

　　【治】凡挟表邪之痢。与时行疫痢。皆有身热。但当先撤表邪。如恶寒头痛身热之类。因其表而行散之。表邪解而痢亦轻矣。如仓廪汤。（人参、茯苓、甘草、柴胡、羌活、独活、枳壳、桔梗、川芎、薄荷、生姜、陈廪米。）以解表化滞。自然身凉痢止。因于湿热者。以苦辛寒为治。苦以燥湿。寒以清热。稍加辛热佐之。

