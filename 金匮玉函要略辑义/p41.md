<!-- { "loadSidebar": true } -->
　　〔尤〕呕家必有停痰宿水。先呕却渴者。痰水已去。而胃阳将复也。故曰此为欲解。先渴却呕者。因热饮水过多。热虽解而饮旋积也。此呕因积饮所致。故曰此属饮家。呕家本渴。水从呕去故也。今反不渴者。

　　以宿有支饮。在心下。愈动而愈出也。故曰此属支饮。

　　外台。载呕家本渴以下。而注云。张仲景杂方。此证当用小半夏加茯苓汤。方在支饮门中。

　　问曰。病患脉数。数为热。当消谷引食。而反吐者何也。师曰。以发其汗。令阳微膈气虚。脉乃数。

　　数为客热。不能消谷。胃中虚冷故也。脉弦者虚也。胃气无余。朝食暮吐。变为胃反。寒在于上。医反下之。

　　今脉反弦。故名曰虚。（太阳中篇。阳微作阳气微。故也之间有吐字。无问曰及何也师曰字。）

　　〔尤〕脉数为热。乃不能消谷引饮。而反吐。以发汗过多。阳微膈虚所致。则其数为客热上浮之数。而非胃实气热之数矣。客热如客之寄。不久即散。故不能消谷也。脉弦为寒。乃不曰寒。而曰虚者。以寒在于上。而医反下之所致。故其弦。非阴寒外加之弦。而为胃虚生寒之弦矣。胃虚且寒。阳气无余。则朝食暮吐。而变为胃反也。读此知数脉弦脉。均有虚候。曰热曰寒。盖浅之乎言脉者耳。

　　〔鉴〕问曰病患脉数。至胃中虚冷故也等句。已详伤寒论阳明篇内。错简在此。且与脉弦者虚也。文义不属。

　　巢源云。夫荣卫俱虚。血气不足。停水积饮。在于胃管。则脏冷。脏冷而脾不磨。脾不磨则宿谷不化。

　　其气逆而成胃反也。则朝食暮吐。暮食朝吐。心下牢大如 。往来寒热。甚者食已则吐。其脉紧而弦。紧则为寒。弦则为虚。虚寒相搏。故食已则吐。名为反胃也。圣惠论云。夫反胃者。为食物呕吐。胃不受食。言胃口翻也。则有因饮酒过伤所致。则有因忧悒怏。蓄怒肠结。胃翻所致。则有宿滞痼癖。积聚冷痰。久不全除。致成兹疾。其中有才食便吐。有食久乃翻。

　　不可一概用方。切在仔细体认也。案反翻同。

　　寸口脉微而数。微则无气。无气则荣虚。荣虚则血不足。血不足则胸中冷。

　　〔鉴〕按此条文义不属。必是错简。

　　趺阳脉浮而涩。浮则为虚。虚则伤脾。脾伤则不磨。朝食暮吐。暮食朝吐。宿谷不化。名曰胃反。脉紧而涩。其病难治。（虚则。脉经。千金。赵本尤本。并作涩则。千金。脉紧上。有趺阳二字。案金鉴云。

　　虚则伤脾之虚字当是涩字。是传写之讹。未考诸本也。）

　　〔程〕经曰。趺阳脉浮而涩。知脾气不足。胃气虚也。夫浮为虚。涩为血不足。趺阳得之。必知脾气不治。华佗曰。脾主消磨水谷。闻声则动。动则磨胃。而主运化。今胃能纳。而脾不能磨。则胃中之谷。必不能消。是以朝食而暮吐。暮食而朝吐。为胃反之证也。

　　〔尤〕胃为阳。脾为阴。浮则为虚者。

　　胃之阳虚也。涩则伤脾者。脾之阴伤也。谷入于胃。而运于脾。脾伤则不能磨。脾不磨。则谷不化。而朝食者暮当下。暮食者朝当下。若谷不化。则不得下。不得下。必反而上出也。

　　〔魏〕紧者。寒盛也。涩者。

　　津亡也。胃中因虚而寒。因寒而燥。因燥而津枯。正不足而邪有余。反胃之病。难治可决矣。欲补阳而津枯。

　　有妨于补阳。欲生津而阳衰。有碍于补阴。棘手难下者。要在乎失治于早而已。

　　病患欲吐者。不可下之。

　　〔尤〕病患欲吐者。邪在上而气方逆。若遽下之。病气必与药气相争。而正乃蒙其祸矣。否则里虚邪入。

　　病气转深。或痞或利。未可知也。故曰不可下之。

　　〔程〕欲字。作吐而未吐之义。使人温温欲吐也。

　　哕而腹满。视其前后。知何部不利。利之即愈。（徐云。哕。恐呕字。案厥阴篇。亦作哕。）

　　〔沈〕此明实哕之治也。哕者。俗谓呃也。

　　〔鉴〕赵良曰。腹满为实。实则气上逆。而作哕。故必视其前后。何部不利。而利之则满去。而哕止。

　　〔魏〕胃气上逆。冲而为哕。治法当视其前后。审大小便调不调也。前部不利者。水邪之逆也。当利其小便。而哕愈。后部不利者。热邪实也。当利其大便。而哕愈。

　　活人书云。前部不利。猪苓汤。后部不利。调胃承气汤。

　　呕而胸满者。茱萸汤主之。

　　〔尤〕胸中。阳也。呕而胸满。阳不治而阴乘之也。故以吴茱萸。散阴降逆。人参姜枣。补中益阳气。

　　茱萸汤方

　　吴茱萸（一升） 人参（三两） 生姜（六两） 大枣（十二枚）

　　上四味。以水五升。煮取三升。温服七合。日三服。（详伤寒辑义阳明篇。）

　　肘后方云。治人食毕噫醋。及醋心。（即本方。外台。引延年。作食讫醋咽多噫。）

　　三因方云。病者心膈胀满。气逆于胸间。食入即呕。呕尽却快。名曰气呕。胃者足阳明合。荣于足。今随气上逆。结于胃口。故生呕病也。茱萸人参汤。治气呕胸满不纳食。呕吐涎沫。头疼。（即本方。）

　　干呕吐涎沫。头痛者。茱萸汤主之。（方见上。）

　　〔徐〕干呕者。有声无物也。物虽无。而吐涎沫。仲景曰。上焦有寒。其口多涎。上焦既有寒。寒为阴邪。格阳在上。故头痛。比胸满而呕。似有轻重表里不同。然邪必乘虚。故亦用茱萸汤。兼补以驱浊阴。谓呕有不同。寒则一也。（详伤寒论辑义厥阴篇。）

　　呕而肠鸣。心下痞者。半夏泻心汤主之。

　　〔尤〕邪气乘虚。陷入心中。中气则痞。中气既痞。升降失常。于是阳独上逆而呕。阴独下走而肠鸣。

　　是虽三焦俱病。而中气为上下之枢。故不必治其上下。而但治其中。黄连黄芩。苦以降阳。半夏干姜。辛以升阴。阴升阳降。痞将自解。人参甘草。则补养中气。以为交阴阳通上下之用也。

　　〔徐〕亲见一乳母。吐呕五日。百药不能止。后服干姜黄连二味。立止。即此方之意也。

　　半夏泻心汤方

　　半夏（半升洗） 黄芩 干姜 人参（各三两） 黄连（一两） 大枣（十二枚） 甘草（三两炙）

　　上七味。以水一斗。煮取六升。去滓再煮。取三升。温服一升。日三服。（详伤寒论辑义太阳下编。）

　　外台。删繁。半夏泻心汤。疗上焦虚寒。肠鸣下利。心下痞坚。

　　于本方。去大枣。加桂心三两。（出霍乱门。）

　　干呕而利者。黄芩加半夏生姜汤主之。

　　〔徐〕伤寒论。芩甘枣芍四味。为黄芩汤。治太阳少阳合病。盖太少之邪合。而内入则协热而利。

　　故以黄芩为主也。然邪既内入。或有复搏饮者呕多。此其明证矣。故加半夏生姜。

　　〔程〕干呕者。无物呕出也。中焦不和。则气逆于上。而作呕。迫于下而为利。故用半夏生姜。入上焦以止呕。甘草大枣入中焦以和脾。黄芩芍药。入下焦以止利。如是则正气安。而邪气去。三焦和。而呕利止。

　　巢源云。干呕者。胃气逆故也。但呕而欲吐。吐而无所出。故谓之干呕也。

　　黄芩加半夏生姜汤方

　　黄芩（三两） 甘草（二两炙） 芍药（二两） 半夏（半升） 生姜（三两） 大枣（十二个）

　　上六味。以水一斗。煮取三升。去滓。温服一升。日再。夜一服。

　　诸呕吐。谷不得下者。小半夏汤主之。（方见痰饮中。）

　　〔鉴〕赵良曰。呕吐谷不得下者。有寒有热。不可概论也。

　　食入即吐。热也。朝食暮吐。寒也。此则非寒非热。由中焦停饮气结而逆。故用小半夏汤。

　　外台。伤寒呕哕门。仲景伤寒论。呕哕。心下悸痞硬不能食。小半夏汤。又呕哕。心下痞硬者。以膈间有水。头眩悸。小半夏加茯苓汤。

　　呕吐而病在膈上。后思水者解。急与之。思水者猪苓散主之。（外台无而字解字。）

　　〔程〕上章言先呕却渴。此为欲解。今呕吐而病在膈上。后思水者解。亦与上证不殊。故急与之。以和胃。然思水之人。又有得水而贪饮。则胃中热少。不能消水更与人作病。故思水者。用猪苓。以散水饮。

　　〔尤〕呕吐之余。中气未复。不能胜水。设过与之。则旧饮方去。新饮复生。故宜猪苓散。以崇土而逐水也。

　　兰台轨范云。伤饮恶饮。此乃常理。若胸中有水。则津液下流。反口干思水。但不能多饮耳。

　　猪苓散方

　　（外台。引仲景伤寒论。）

　　猪苓 茯苓 白术（各等分○千金云各三两）

　　上三味。杵为散。饮服方寸匕。日三服。

　　千金。猪苓散。治呕而膈上寒。（即本方。）

　　外台。服法后云。欲饮水者。极与之。本虚与水。则哕。攻其热亦哕。

　　呕而脉弱。小便复利。身有微热。见厥者难治。四逆汤主之。

　　〔魏〕呕而脉弱者。胃气虚也。小便复利。气不足以统摄之。脱而下泄也。身有微热见厥。内积阴寒。

　　外越虚阳。阳衰阴盛。其呕为阳浮欲越之机也。见此知为难治。非寻常火邪痰饮之呕也。主之以四逆汤。益阳安胃。温中止逆。亦大不同于寻常寒热错杂治呕之方也。附子辛热。干姜辛温。甘草甘平。强人倍用。以急回其阳。勿令飞越。则呕可止也。（详伤寒论辑义厥阴篇。）

　　四逆汤方

　　（外台。引仲景伤寒论。）

　　附子（一枚生用） 干姜（一两半） 甘草（二两炙）

　　上三味。以水三升。煮取一升二合。去滓。分温再服。强人可大附子一枚。干姜三两。

　　〔程〕神农经曰。疗寒者。以热药。内经云。寒淫于内。

　　治以甘热。四逆汤者。辛甘大热之剂也。故用附子以回阳散厥。干姜以去寒止呕。甘草以调和血脉。

　　三因方。四逆汤。治寒厥。或表热里寒。下利清谷。食入则吐。或干呕。或大汗大吐大下之后。四肢冰冷。五内拘急。举体疼痛不渴。脉沉伏。（即本方。）

　　呕而发热者。小柴胡汤主之。（亦见厥阴篇。）

　　〔魏〕呕而皮肤发热者。伤寒病。少阳经证也。合以口苦咽干目眩。而少阳病全。但见呕而发热。虽非伤寒正病。亦少阳经之属也。主之以小柴胡。表解里和而病愈。

　　小柴胡汤方

　　柴胡（半斤） 黄芩（三两） 人参（三两） 甘草（三两） 半夏（半升） 生姜（三两） 大枣（十二枚）

　　上七味。以水一斗二升。煮取六升。去滓再煎。取三升。温服一升。日三服。（详伤寒论辑义太阳中篇。）

