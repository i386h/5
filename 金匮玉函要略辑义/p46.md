<!-- { "loadSidebar": true } -->
　　转筋之为病。其人臂脚直。脉上下行微弦。转筋入腹者。鸡屎白散主之。（此条脉经。载霍乱篇末。）

　　〔沈〕此木土不和。风邪而转筋也。风邪乘于脾胃。风湿相搏。以故表里皆病。若风湿盛于经表。则臂脚直。脉上下行而微弦。经谓诸暴强直。皆属于风。亦风淫末疾之义也。或中气虚而木邪内逆。直攻于脏。则转筋入腹。当以鸡屎白。下气消积。去风安脾之治。非治臂脚直之方也。

　　〔魏〕直上下行。全无和柔之象。亦同于痉病中直上下行之意也。

　　案金鉴云。臂同背。古通用。臂脚直。谓足背强直。不能屈伸。是转筋之证也。误。转筋不必足背。故肘后。有疗两臂脚及胸胁转筋之方。巢源云。冷入于足之三阴三阳。则脚转筋。入于手之三阴三阳。则手筋转。随冷所入之筋。筋则转。转者。由邪冷之气。击动其筋而移转也。

　　鸡屎白散方

　　（外台。引肘后云。若转筋入腹中转者方。仲景。经心录。备急。集验。必效同。出于霍乱转筋门。）

　　鸡屎白上一味为散。取方寸匕。以水六合。和温服。（肘后云。以水六合。煮三沸。顿服之。勿令病者知之。外台同。）

　　案鸡屎白。别录云。治转筋利小便。故取而用之。素问用鸡屎醴。治鼓胀。通利大小便。验之虽本草云微寒无毒。然泻下之力颇峻。用者宜知之。况霍乱转筋。多津液虚燥者。恐非所宜。

　　阴狐疝气者。偏有小大。时时上下。蜘蛛散主之。

　　〔尤〕阴狐疝气者。寒湿袭阴。而睾丸受病。或左或右。大小不同。或上或下。出没无时。故名狐疝。蜘蛛有毒。服之能令人利。合桂枝辛温。入阴而逐其寒湿之气也。

　　灵经脉篇云。肝足厥阴所生病者。狐疝。葛氏伤寒直格云。狐疝。言狐者。疝气之变化。隐见往来。不可测如狐也。

　　陈氏三因云。寒疝之气。注入 中。名曰狐疝。亦属 病。

　　蜘蛛散方

　　蜘蛛（十四枚熬焦） 桂枝（半两）

　　上二味。为散。取八分一匕。饮和服。日再服。蜜丸亦可。

　　〔程〕别录云。蜘蛛。治大人小儿 。 。疝也。其性有毒。服之能使人利。得桂枝。引入厥阴肝经。而治狐疝。

　　雷 炮炙论云。蜘蛛凡使勿用五色者。兼大身上有刺毛生者。并薄小者。以上皆不堪用。须用屋西南有网。身小尻大。腹内有苍黄脓者真也。凡用去头足了。研如膏。投药中用之。今之方法。若仲景炒焦用。全无功矣。王氏古方选注云。蜘蛛。性阴而厉。其功在壳。能泄下焦结气。桂枝。芳香入肝。专散沉阴结疝。阴狐疝偏有大小。时时上下。如狐之出入无定。四时刺逆从论云。厥阴滑。为狐疝气。推仲景之意。亦谓阴狐疝气。是阴邪挟肝风。而上下无时也。治以蜘蛛。如批却导 。蜘蛛。本草言有毒。人咸畏之。长邑宰林公讳瑛。山海卫人。壮年调理。方用之多年。炙熟其味鲜美。恒得其功。本草言有毒者。南北所产不同耳。

　　问曰。病腹痛有虫。其脉何以别之。师曰。腹中痛。其脉当沉。若弦反洪大。故有蛔虫。

　　〔尤〕腹痛脉多伏。阳气内闭也。或弦者。邪气入中也。若反洪大。则非正气与外邪为病。乃蛔动而气厥也。然必兼有吐涎心痛等证。如下条所云。乃无疑耳。

　　蛔虫之为病。令人吐涎。心痛发作有时。毒药不止者。甘草粉蜜汤主之。

　　〔程〕巢元方曰。蛔虫长五寸。至一尺。发则心腹作痛。口喜唾涎及清水。贯伤心则死。灵枢经曰。虫动则胃缓。胃缓则廉泉开。故涎下。是以令人吐涎也。心痛者。非蛔虫贯心。乃蛔虫上入胃脘。即痛。下入胃中即止。是以发作有时也。若毒药不能止。用甘草粉蜜汤。从其性以治之。

　　〔尤〕吐涎。吐出清水也。心痛。痛如咬啮。时时上下是也。发作有时者。蛔饱而静则痛立止。蛔饥求食则痛复发也。毒药。即锡粉雷丸等。杀虫之药。毒药者折之。以其恶也。甘草粉蜜汤诱之。以其所喜也。

　　甘草粉蜜汤方

　　甘草（二两） 粉（一两重○赵及诸本无重字） 蜜（四两）

　　上三味。以水三升。先煮甘草。取二升。去滓内粉。蜜搅令和。煎如薄粥。温服一升。瘥即止。

　　案粉。诸注以为铅粉。尤云。诱使虫食甘味既尽。毒性旋发。而虫患乃除。此医药之变诈也。此解甚巧。然古单称粉者。米粉也。释名云。粉。分也。研米使分散也。说文。粉。敷面者也。徐曰。古敷面。亦用米粉。伤寒论。猪肤汤。所用白粉。亦米粉耳。故万氏保命歌括。载本方云。治虫啮心痛毒药不止者。粉。乃用粳米粉。而千金诸书。借以治药毒。并不用铅粉。盖此方非杀虫之剂。乃不过用甘平安胃之品。而使蛔安。应验之于患者。始知其妙而已。甘味蛔所喜。东方朔神异经云。南方有甘蔗之林。其高百丈。围三尺八寸。促节多汁。甜如蜜。咋啮其汁。令人润泽。可以节蛔虫。人腹中蛔虫。其状如蚓。此消谷虫也。多则伤人。少则谷不消。是甘蔗能减多益少。凡蔗亦然。此所以得甘味而平也。

　　千金方。解鸩毒。及一切毒药不止。烦懑方。

　　即本方。粉。用粱米粉。（千金翼同。外台。引翼。作白粱粉。圣济总录。用葛粉。杨氏家藏方。用绿豆粉。圣济。名甘草饮。）

　　蛔厥者。当吐蛔。令病者静而复时烦。此为脏寒蛔上入膈。故烦。须臾复止。得食而呕。又烦者。

　　蛔闻食臭出。其人当自吐蛔。（案柯氏来苏集。作此非脏寒。蛔上入膈。非也。）

　　〔尤〕蛔厥。蛔动而厥。心痛吐涎手足冷也。蛔动而上逆。则当吐蛔。蛔暂安而复动。则病亦静而复时烦也。然蛔之所以时安而时上者何也。虫性喜温。脏寒则虫不安而上膈。虫喜得食。脏虚则蛔复上而求食。故以人参姜附之属。益虚温胃为主。而以乌梅椒连之属。苦酸辛气味。以折其上入之势也。

　　蛔厥者。乌梅丸主之。

　　乌梅丸方

　　乌梅（三百个） 细辛（六两） 干姜（十两） 黄连（一斤） 当归（四两） 附子（六两炮） 川椒（四两去汗） 桂枝（六两） 人参 黄柏（各六两）

　　上十味。异捣筛。合治之。以苦酒。渍乌梅一宿。去核。蒸之五升米下。饭熟捣成泥。和药令相得。内臼中。与蜜杵二千下。丸如梧子大。先食饮服十丸。日三服。稍加至二十丸。禁生冷滑臭等物。

　　〔鉴〕李 曰。乌梅味酸。黄连黄柏味苦。桂枝蜀椒干姜细辛味辛。以蛔得酸则止。得苦则安。得甘则动于上。得辛则伏于下也。然胃气虚寒。人参附子。以温补之。吐亡津液。

　　当归以辛润之。则蛔厥可愈矣。（详伤寒论辑义厥阴篇。）

　　案此方。主胃虚而寒热错杂。以致蛔厥者。故药亦用寒热错杂之品治之。而有胃虚以偏于寒而动蛔者。

　　陶华用立安蛔理中汤主之。（即理中汤。加乌梅花椒。出全生集。）而有胃不虚以偏于热而动蛔者。汪琥因制清中安蛔汤主之。（黄连。黄柏。枳实。乌梅。

　　川椒。出伤寒辨注。）此各取本方之半。而治其所偏也。对证施之。皆有奇效。

　　卷五　妇人妊娠病脉证并治第二十

　　证三条、方九首

　　师曰。妇人得平脉。阴脉小弱。其人渴不能食。无寒热。名妊娠。桂枝汤主之。（〔原注〕方见利中。）

　　于法六十日。当有此证。设有医治逆者。却一月加吐下者。则绝之。（妊娠脉经作躯。此证。作娠。绝之下。有方在伤寒中五字。）

　　〔尤〕平脉。脉无病也。即内经。身有病而无邪脉之意。阴脉小弱者。初时胎气未盛而阴方受蚀。故阴脉比阳脉小弱。至三四月。经血久蓄。阴脉始强。内经。所谓手少阴脉动者妊子。千金。所谓三月尺脉数。

　　是也。其人渴。妊子者。内多热也。一作呕。亦通。今妊妇二三月。往往恶阻不能食是已。无寒热者。无邪气也。夫脉无故。而身有病。而又非寒热邪气。则无可施治。惟宜桂枝汤。和调阴阳而已。徐氏云。桂枝汤。外证得之。为解肌和营卫。内证得之。为化气调阴阳也。六十日。当有此证者。谓妊娠两月。正当恶阻之时。

　　设不知而妄治。则病气反增。正气反损。而呕泻有加矣。绝之。谓禁绝其医药也。娄全善云。尝治一二妇恶阻病吐。前医愈治愈吐。因思仲景绝之之旨。以炒糯米汤。代茶止药。月余渐安。

　　〔程〕此证有缺文。

　　〔鉴〕脉平无寒热。用桂枝汤。与妊娠渴不能食者不合。且文义断续不纯。其中必有脱简。

　　案楼氏纲目云。绝之者。谓绝止医治。候其自安也。予常治一二妇阻病吐。愈治愈逆。因思此仲景绝之旨。遂停药月余自安。真大哉圣贤之言也。楼所载如此。以炒糯米代茶汤。见于魏注。必有所据。桂枝汤可疑。程注金鉴似是。

　　妇人宿有症病。经断未及三月。而得漏下不止胎动。在脐上者为症痼。害妊娠。六月动者前三月经水利时胎也。下血者。后断三月 也。所以血不止者。其症不去故也。当下其症。桂枝茯苓丸主之。（脉经。无宿有症病四字。有妊娠二字。赵本害下。有一圈。 。作不血二字。非。三因方。作妇人宿有症病。妊娠经断未及三月。即动。此症也。经断三月。而得漏下不止。胎动在脐上者。为症痼害。当去其症。案是以意改者不必有所本也。诸注害下为句。魏以害妊娠为一句。似是。）

　　〔魏〕妇人宿有症病。旧血积聚之邪也。忽而经断。未及三月。即上条六十日以下。见渴不能食证之候也。又忽尔经血至。且得漏下不止之证。以为胎堕乎。胎固在腹中。但动而不安。有欲堕之机矣。是症之为病。而累及于胎者。如症在脐下。邪居于下。可以随血漏而症散。止漏安胎。病去胎全矣。如症在脐上。邪居于上。虽血漏不止。而症自沉痼。名为症痼。势必令胎中之气血。先随血漏而堕。所以可决其害将及于妊娠也。此就宿血积聚。居于胎之上下。以卜血漏不止。有无干碍妊娠之义也。再或妊娠六月矣。胎忽动者。此亦宿血痼症所致。又当明辨其孰为正胎。孰为症邪而治之。前三月之间。经水顺利。得其正道。无胎应行则行。有胎应止即止。此胎之正也。至三月以后。邪症为患。忽而漏血不止。此血非关胎血。乃断经之后。三月之血闭而未行。于邪症之所在。必加添积聚。成为血 。所以漏下不止。而自与胎不相涉也。惟久久不止。方害及于胎耳。血不止而痼症不去。必累害于胎。当下其症。症自下而胎自存。

