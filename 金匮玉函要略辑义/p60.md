<!-- { "loadSidebar": true } -->
　　〔程〕大麦下气。久食令手足痿弱。而懈惰。

　　〔鉴〕李 曰。 。疥同。盖麦入心。久食则心气盛。

　　而内热。内经曰。诸疮疡皆属心火。故作 。

　　案 。字典。俗疥字。而农家多常食大麦。未尽患疥。

　　李注不可从。孟诜云。暴食似脚弱。为下气故也。程则本此。

　　白黍米。不可同饴蜜食。亦不可合葵食之。

　　〔程〕黍米。令人烦热。饴蜜令人中满。故不可同食。黍米合葵食。成痼疾。亦不可合食。

　　千金。黄帝云。五种黍米。合葵食之。令人成痼疾。

　　荞麦面。多食之。令人发落。

　　案本纲荞麦。一名KT （音翘）麦。千金。黄帝云。荞麦作面。和猪羊肉热食之。不过八九。顿作热风。

　　令人眉须落。又还生仍稀少。泾 以北。多患此疾。今荞麦面。人多食之。未有发落者。此必脱和猪羊肉等字。程金鉴并云。荞字有误。当详之。盖失考耳。

　　盐多食。伤人肺。

　　〔程〕盐。味咸。能伤肾。又伤肺。多食发哮喘。为终身痼疾也。

　　千金云。盐不可多食。伤肺喜咳。令人色肤黑损筋力。

　　食冷物。冰人齿。

　　食热物。勿饮冷水。

　　〔鉴〕寒热相搏。脾胃乃伤。

　　饮酒。食生苍耳。令人心痛。

　　〔鉴〕酒性纯阳。苍耳味苦有毒。苦先入心。饮酒以行其毒。故心痛。

　　夏月大醉。汗流。不得冷水洗着身。及使扇。即成病。

　　〔程〕夏月大醉。汗流浴冷水。即成黄汗。扇取凉。即成漏风。

　　饮酒。大忌灸腹背。令人肠结。（程金鉴。无忌字。）

　　〔程〕毋灸大醉人。此灸家所必避忌也。

　　资生经。下经云。灸时不得伤饱大饥饮酒。

　　醉后勿饱食。发寒热。

　　〔鉴〕醉则肝胆之气肆行。木来侮土。故曰勿食饱。发寒热。

　　饮酒食猪肉。卧秫稻穣中。则发黄。

　　〔程〕饮酒而食肉。则腠理开。卧稻穣中。则湿热入。是以发黄也。

　　食饴。多饮酒大忌。

　　〔鉴〕谚云。酒家忌甘。此义未详。

　　凡水及酒。照见人影动者。不可饮之。

　　〔程〕此涉怪异。宜不可饮。

　　醋合酪食之。令人血瘕。

　　〔程〕醋酸敛。而酪粘滞。令作血瘕。

　　千金黄帝云。食甜酪竟。即食大酢者。变作血瘕。及尿血。

　　食白米粥。勿食生苍耳。成走注。

　　〔程〕白米粥。能利小便。苍耳子。能搜风。小便利。而食搜风之物。虚其经络。反致走注疼痛。

　　〔鉴〕同食成走注病。然必性味不合也。

　　巢源云。走注候。注者。住也。言其病连滞停住。死又注易傍人也。人体虚受邪气。邪气随血而行。或淫奕皮肤。去来击痛。游走无有常所。故名为走注。千金黄帝云。食甜粥。复以苍耳甲下之。成走注。

　　食甜粥已。食盐即吐。

　　〔程〕甘者。令人中满。食甜物。必泥于膈上。随食以盐。得咸则涌泄也。

　　犀角箸。搅饮食。沫出。及浇地坟起者。食之杀人。

　　〔鉴〕抱朴子云。犀食百草及众木之棘。故知饮食之毒。若搅饮食沫出者。必有毒也。浇地坟起者。

　　此怪异也。故食之杀人。

　　抱朴子云。蛊之乡有饮食。以此角搅之。有毒则生白沫。无毒则否。国语云。置鸩于酒。置堇于肉。

　　公祭之地。地坟。与犬犬毙。韦昭注。坟。起也。又范宁注谷梁云。地贲。贲。沸起也。

　　饮食中毒烦满。治之方。（千金。满。作懑。外台引千金。）

　　苦参（三两） 苦酒（一升半○千金用酒二升半不用苦酒外台同）

　　上二味。煮三沸。三上三下。服之吐食出。即瘥。或以水煮亦得。

　　〔程〕酸苦涌泄为阴。苦参之苦。苦酒之酸。所以涌泄烦满。而除食毒。

　　又方。犀角汤亦佳。（肘后附方。引梅师方云。或取煮犀角汁一升。亦佳。）

　　〔鉴〕中毒烦满。毒在胃中。犀角。解胃中毒。

　　千金。治诸食中毒方。

　　饮黄龙汤。及犀角汁。无不治也。饮马尿亦良。

　　贪食。食多不消。心腹坚满痛。治之方。

　　盐（一升） 水（三升）

　　上二味。煮令盐消。分三服。当吐出食。便瘥。

　　〔程〕咸味涌泄。盐水以越心腹坚满。

　　千金。治霍乱蛊毒。宿食不消。积冷心腹烦满。鬼气方。

　　用极咸盐汤三升。热饮一升。以指刺口。令吐宿食。使尽不吐。更服讫。复饮。三吐乃住。此法大胜诸治。俗人以为田舍浅近法。鄙而不用。守死而已。凡有此病。即须先用之。

　　矾石。生入腹。破人心肝。亦禁水。

　　〔程〕矾石。伤骨蚀肉。内用必伤心肝也。矾石得水则化。故亦禁水。

　　本草吴普云。矾石。久服伤人骨。宗 云。矾石不可多服损心肺。却水故也。水化书纸上。干则水不能濡。故知其性却水也。

　　商陆。以水服杀人。

　　〔程〕商陆有大毒。能行水而忌水服。物性相恶而然也。

　　葶苈子敷头疮。药成入脑杀人。（徐沈并云。成。恐是气字。程金鉴。作气。）

　　〔鉴〕葶苈大寒。虽能敷疮杀虫。然药气善能下行。则疮毒亦攻入脑矣。故杀人。

　　水银。入人耳及六畜等皆死。以金银着耳边。水银则吐。（徐沈并云。吐。疑是出。）

　　〔鉴〕水银大毒。入耳则沉经堕络。皆能死人。以金银着耳门。引之则吐出。此物性感召之理。犹磁石之引针也。

　　苦楝。无子者杀人。

　　〔程〕苦楝有雌雄两种。雄者无子。根赤有毒。服之使人吐不能止。时有至死者。雌者有子。根白微毒。可入药用。案此注本于宗 。

　　凡诸毒。多是假毒。以投无知。时宜煮甘草荠 汁饮之。通除诸毒药。（案无。原本。作元。无元字形相似。故讹耳。程金鉴。作无。是也。投无。徐沈作损元。不可从。）

　　〔程〕凡诸毒。多借饮食以投毒。而服毒之人。原自不知。若觉之。则时时煮甘草荠汤饮之。以二物能解草石百毒也。

　　外台引肘后云。诸馔食。直尔何容有毒。皆是以毒投之耳。既不知是何处毒。便应煎甘草荠 汤疗之。汉质帝食饼。魏任城王啖枣。皆致死。即其事也。

　　证类本草云。金匮玉函。治误饮馔中毒者。未审中何毒。

　　卒急无药可解。只煎甘草荠 汤服之。入口便活。（案与本经文颇异。故录备考。）

　　巢源云。凡人往往。因饮食。忽然困闷。少时致甚。乃至死者。名为饮食中毒。言人假以毒物。投食里而杀人。但其病颊内。或悬壅内。初如酸枣大。渐渐长大。是中毒也。

　　急治则瘥。久不治。毒入腹则死。但诊其脉。浮之无阳。微细而不可知者。中毒也。

　　
