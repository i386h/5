<!-- { "loadSidebar": true } -->
　　《本事方》云：飞尸者，游走皮肤，穿脏腑，每发刺痛，变作无常。遁尸者，附骨入肉，攻凿血脉，每发不可得近见尸丧，闻哀哭便发。风尸者，淫跃四肢，不知痛之所在，每发昏沉，得风雪便作。沉尸者，缠骨结脏，冲心胁，每发绞切，遇寒冷便作。疰尸者，举身沉重，精神错杂，常觉昏废，每节气致变，辄成大恶。并宜用太乙神精丹，及苏合香丸，及忍冬叶锉数斛，煮令浓，取汁煎之，如鸡子大，一枚，日三。
　　顷在徽城日，尝修合神精丹一料。庚申余家一妇人梦中见二苍头，一在前，一在后，手中持一物，前者云：到也未？后应云：到也。爆然有声，遂魇。觉后心一点，痛不可忍，昏闷一时许。予忽忆神精丹，有此一症，取三粒令服之，遂至府，过少顷归，妇已无病矣。云服药觉痛止神醒，今如常矣。日后相识，稍有邪气，与一二服，无不应验。方在《千金》中，乃治中风之要药，但近世少得曾青、磁石，为难合耳。
　　
　　太乙神精丹
　　 治客忤霍乱，腹痛胀满，尸疰恶风，颠狂鬼语，蛊毒妖魅。
　　雄黄（油煎七日） 雌黄 朱砂 磁石 曾青（各一两） 金芽石（六钱）上各研细，将雌、雄黄、朱砂醋浸三日，曾青用好酒浸铜器中，纸封曝七日：如天阴，用火焙干。六味同研匀，用砂盆盛令药满，得三分许，以此准合子大小，先以赤石脂末固缝，外以六一泥固济讫，候干透，以晴明六合吉日，别用泥作三个柱子，高五寸，令平稳如鼎足状，安合子，下置炭火三斤，逐渐添炭，常令及五斤，只在盆底，不得过口， 五日为度。放冷水中浸合子候透，剥去泥，将合子轻手取开，其药精英五色，尽在盖上。亦有三色者，纯白为上，研细，枣肉为丸，如粟米大，每服一丸，米饮下，如噤口牙紧，斡开前齿灌下，醒。
　　
　　卷四　尸疰
　　诸疰
　　疰者，住也，邪气停住而为病也。皆因精气不足，邪气乘之，伏于筋脉，流传脏腑，深入骨髓，经久不已，时发时止，令心昏闷，无不痛处。其因风邪所触者，则为风疰。临丧哭泣，死气所感者，则为尸疰。鬼邪所击者为鬼疰。其风疰之去来击痛，游走无常者，又谓之走疰。其他又有气血温凉劳泄等疰之名，病各不同，其为停住不去则一也。详见《千金》、《外台》、《圣济》诸书。
　　
　　羌活汤
　　 治风疰，心腹刺痛，上攻胸背。
　　羌活 橘红 大腹皮（焙，各三钱） 桑白皮（一两五钱） 芎 （一两） 大豆（炒，一合）捣末，每服三钱，水煎温服，良久再服。
　　
　　杏仁丸
　　 治尸疰。
　　杏仁（去皮尖双仁，炒） 乱发灰（各一钱）研匀和丸如小豆大，每服五丸，猪膏酒下。
　　
　　八毒丸
　　 治鬼疰中恶心痛，癖积蛊注鬼气。
　　雄黄（研） 珍珠（研） 矾石（ ） 巴豆（去皮心，炒，去油） 丹皮（各一两） 附子（去皮脐，三两） 藜芦（二两） 蜈蚣（去头足，炙，一条）上为末，蜜丸如小豆大，米饮下二丸，得吐为效。
　　一方用雄黄、矾石、朱砂、附子、炮藜芦、丹皮、巴豆各一两，蜈蚣一条为末，蜜丸小豆大，每服五七丸，冷白汤送下，无时。
　　
　　浓朴丸
　　 治一切气疰，大肠结涩，背膊刺痛，及食物不消，奔豚气逆。
　　浓朴（姜汁炒，一两） 桂心 大黄（醋炒，各二两） 桃仁（去皮尖双仁，炒，三两）为末，蜜丸如小豆，每服三十丸，米饮下，食后临卧服，微利即效。一方加附子二两。
　　
　　卷四　尸疰
　　鬼迷鬼击
　　鬼迷者，心气不足，精神衰弱，幽阴之气，乘虚而感，令人喜怒不常，情思如醉，或狂言惊怖，向壁悲啼，梦寐多魇，与鬼交通，乍寒乍热，腹满短气，不食，诊其脉人迎气口乍大乍小，乃鬼魅所持之候也。鬼击之病，得之无渐，卒着人如矛戟所伤，令人胸胁腹满急痛，不可按抑，或即吐血，或即下血，轻者获免，重者或致不救，治宜符禁之法，兼辟邪安正之剂。
　　
　　治鬼迷不醒方
　　雄黄一味研如粉，吹入两鼻中瘥。安息香取一皂子大，焚令烟起，邪自退。
　　
　　治妖魅病患不言鬼方
　　生鹿角（镑） 一味为细末，每服一钱，一言即瘥。
　　
　　治卒中鬼击方
　　鸡冠血一味，沥口中令下咽，仍破鸡以拓心下，冷即弃于道旁。
　　
　　《肘后方》
　　 治鬼击诸病，卒然着人如刀刺状，胸胁腹内切痛，不胜抑按，或吐血、鼻血、下血。一名鬼排，以醇酒吹两鼻内良。
　　
　　《千金方》
　　 吹醋少许入鼻中。
　　
　　卷四
　　癫狂惊痫
　　狂病多火而属阳，或以谋为失志，或以思虑郁结，屈无所伸，怒无所泄，以致肝胆气逆，木火合邪，乘于心则为神魂不守，乘于胃则为暴横刚强，故治此者治火为先，或痰或气，察其甚而兼治之。
　　
　　生铁落饮
　　 治痰火热狂，坠痰镇心。
　　生铁（四十斤） 入火烧赤，砧上捶之，有花出如兰如蛾，纷纷落地者，是名铁落。用水二斗，煮取一斗，用以煎药。
　　石膏（三两） 龙齿（ ，研） 茯苓 防风（各一两半） 元参 秦艽（各一两） 竹沥（一升）上 咀，入铁汁中，煮取五升，去滓，入竹沥和匀，温服二合，日五服。
　　按：此以重下气，以寒抑热之法。易老治一人病阳厥，怒狂骂詈，或歌或哭，六脉无力，身表如冰，发则叫呼高声。因夺其食，又以大承气汤下之，五七行泻渣秽数斗，身温脉生而愈。盖铁落饮，以抑无形上怒之火，承气汤所以下有形内结之热也。
　　
　　真珠丸
　　（《本事》） 治肝经因虚，内受风邪，卧则魂散而不守，状若惊悸。
　　真珠（三分，另研极细） 干地黄 当归（各一两半） 人参 枣仁 柏仁 犀角 茯神沉香 龙齿（各一两）为细末，蜜丸梧子大，辰砂为衣，每服四五十丸，金银薄荷汤下，日午夜卧各一服。
　　许学士云：肝藏魂者也，游魂为变，平人肝不受邪，故卧则魂归于肝，神静而得寐。今肝有邪，魂不得归，是以卧则魂扬若离体也。此方以真珠母为君，龙齿佐之，真珠母入肝为第一，龙齿与肝同类故也。龙齿、虎睛，今人例以为镇心药，不知龙齿安魂，虎睛定魄，盖言类也。东方苍龙木也，属肝而藏魂；西方白虎金也，属肺而藏魄，龙能变化，故魂游而不定，虎能专精，故魄止而有守。予谓治魄不宁者宜以虎睛，治魂飞扬者宜以龙齿，万物有成理而不失，亦在夫人达之而已。
　　
　　宁志膏
　　（《本事》）人参 枣仁（各一两） 辰砂（五钱） 乳香（二钱半）蜜丸弹子大，每服一丸，薄荷汤下，一方有琥珀、茯神、石菖蒲，远志，名人参琥珀丸。一方无人参，用酒调服，名灵苑辰砂散。
　　一僧忽患癫疾，不得眠卧，诸药不效。孙兆曰，今夜睡着，明后日便愈也。但有咸物，任与师吃，待渴却来道。至夜僧果渴，孙以温酒一角，调药一服与之。有倾再索酒，与之半角，其僧便睡，两日夜乃觉，人事如故。人问其故，孙曰，人能安神矣，而不能使神昏得睡，此乃灵苑中辰砂散也，人不能用之耳。
　　许学士云：予族弟缘兵火失心，制宁志膏与之，服二十粒愈。亲旧传去，服之皆验。《灵苑》云：服辰砂散讫，便令安卧，不可惊觉，待其自醒，即神魂定矣。万一惊寤，不可复活。
　　吴正甫少时，心病服此一刻，五日方寤，遂瘥。
　　
　　安神丸
　　 治癫痫、惊狂、痰火之症，能镇心安神。
　　人参 茯苓 枣仁（炒） 当归 生地（酒炒） 黄连（酒炒） 橘红 南星（姜制，各一两）天竺黄（五钱） 雄黄 牛黄（各二钱） 琥珀 真珠（各二钱）为末，蜜丸桐子大，朱砂为衣，米饮下五十丸。忌动风辛热之物。
　　
　　《本事》惊气丸
　　治惊忧积气，心受风邪，发则牙关紧急，痰涎昏塞，醒则精神若痴。
　　附子 橘红 天麻 楠木香 僵蚕 白花蛇 麻黄（各五钱） 苏子（一两） 干蝎（一分）南星（洗浸，薄切，姜汁浸一夕，半两） 朱砂（一分）为末，入龙脑、麝香少许，同研极匀，蜜丸如龙眼大，每服一丸，金银薄荷汤化下。
　　许叔微云：此予家秘方也。戊午年，军中有一人犯法，褫衣将受刃，而得释，神失如痴。余与一粒，服讫而寐，及觉病已失矣。山东提辖张载扬妻，因避寇失心已数年，余授此方，不终剂而愈。又黄山沃巡检彦妻，狂厥者逾年，更十余医不验，予授此方去附子加铁粉，亦不终剂而愈。铁粉非但化涎镇心，至如推抑肝邪特异，若多恚怒，肝邪大甚，铁粉能制伏之。
　　《素问》云：厥阳怒狂，治以铁落饮，金制木之义也。
　　
　　茯苓丸
　　辰砂 石菖蒲 人参 远志 茯苓 茯神 铁粉 半夏曲 胆星（各等分）为细末，生姜四两取汁，和水煮和丸，如桐子大，别用朱砂为衣，每服十粒，加至二十粒，夜卧生姜汤下。此医官都君方，余尝用以疗心疾良验。
　　
　　镇心丸
　　 治心风，狂言多惊，迷闷恍惚。
　　人参 茯神 犀角（各一两） 牛黄 铅粉（各七钱半） 朱砂（水飞） 龙齿（研） 胆草天竺黄（研） 远志 生地（各半两） 金箔（五十片） 铁粉（七钱半，研）为细末，蜜丸桐子大，每服七丸，竹叶汤送下，无时。
　　
　　温胆汤
　　（《三因》） 治心虚胆怯，触事易惊，或梦寐不详，短气悸乏，或自汗，谵妄不寐，合目则惊。此气郁生涎，涎与气搏，故变生诸症。
　　半夏 枳实 竹茹（各一两） 橘红（一两五钱） 炙草（四钱）每服四钱，水一盏半，生姜七片，枣一枚，煎七分。
　　
　　十味温胆汤
　　 治症如前而挟虚者宜之。
　　半夏 枳实 陈皮（去白各二钱） 枣仁（炒） 远志肉（甘草汤制） 熟地（酒焙） 竹茹人参（各一钱） 茯苓（一钱五分） 炙草（五分）水二盅，生姜五片，红枣一枚，煎一盅服。
　　
　　滚痰丸
　　（王隐君） （方见痰门。）按：癫狂之病属痰热相结，多在肝胆胞络之间，余遇此症，辄投礞石滚痰丸二三钱，下胶痰如桃胶、蚬肉者五升许即愈。若痰少热多，阳明内实者，当如罗谦甫之治丑斯兀阑，发狂热渴，用大承气一两半，加黄连二钱，以下其热，俾便通汗出乃愈。
　　
　　丑宝丸
　　 治一切癫痫怔忡，搐搦难治之疾，祛风清火，豁痰调气，开心定志，安神镇惊。
　　
　　妙香丸
　　 治惊痫百病，亦治伤寒潮热积热，结胸发黄，狂走燥热，大小便不通。
