<!-- { "loadSidebar": true } -->
　　巴豆（三百十五粒，去皮心膜，炒熟，研如面） 牛黄（研） 腻粉（研） 龙脑（研） 麝香（研，各三两） 辰砂（飞，九两） 金箔（九十片，研）研匀，炼黄蜡六两，入白蜜三分，同炼令匀为丸，每两作三十丸，白汤下二丸，日二服。
　　
　　通涎散
　　 治忽患癫狂不止，或风涎暴作，气塞倒仆。
　　瓜蒂（五钱）为末，每服一钱，井花水调下，涎出即愈。如未出，含砂糖一块，下咽涎即出。
　　鹤年云：予治昆山清水湾一人发狂，先为刺百会、神庭、人中三穴，后以蜀漆（水拌炒熟，一钱、）龙骨 、牡蛎 ，（各三钱、）黄连（五分、）生大黄（三钱，）水煎服，一剂即安。
　　按：狂症未有不从惊得者，龙齿最能安魂者也。未有无痰者，惊则气逆，气逆则痰聚，蜀漆最善劫痰者也。未有无火者，火性炎上，故登高而歌，弃衣而走，黄连能泻心火。病属阳明，故用大黄以泻之，斧底抽薪法也。（鹤年。）
　　卷四
　　黄疸
　　已食如饥，但欲安卧，一身面目及爪甲小便尽黄也。此为脾胃积热，而复受风湿，瘀结不散，湿热蒸郁，或伤寒无汗，瘀热在里所致。是宜分别湿热多少而治之。若面色微黄，而身体或青黑赤色皆见者，与纯热之症不同，当于湿家求之。
　　
　　加减五苓散
　　茵陈 猪苓 白术 赤苓 泽泻
　　大茵陈汤
　　茵陈蒿（半两） 大黄（三钱） 栀子（四枚）水三升，先煮茵陈减一半，内二味，煮取一升去滓，分三服，小便利出如皂角汁，一宿腹减，黄从小便出也。如大便自利者，去大黄，加黄连二钱。
　　寇宗 治一僧，因伤寒发汗不彻，有留热，面身皆黄，多热，期年不愈方。
　　茵陈 山栀（各三分） 秦艽 升麻（各四钱）为散，每用三钱，水四合，去滓，食后温服。五日病减，二十日悉去。
　　
　　搐鼻瓜蒂散
　　（《宝鉴》）瓜蒂（二钱） 母丁香（一钱） 黍米（四十九粒） 赤豆（五分）为细末，每夜卧时，先含水一口，却于两鼻孔搐上半字，便睡至明日，取下黄水。
　　许叔微云：夏有篙师病黄症，鼻内酸疼，身与目黄如金色，小便赤涩，大便如常，此病不在脏腑，乃黄入清道中也。若服大黄则必腹胀为逆，当瓜蒂散搐之，令鼻中黄水出尽则愈。
　　
　　孟铣方
　　瓜蒂 丁香 赤小豆（各七枚）为末，吹豆许入鼻，少时黄水流出，隔一日用，瘥乃止。一方用瓜蒂一味为末，以大豆许吹鼻中，轻则半日，重则一日，出黄水愈。
　　
　　卷四　黄疸
　　谷疸
　　始于风寒而成于饮食也。《金匮》云：风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。又云：谷疸之为病，寒热不食，食即头眩，心胸不安，久久发黄为谷疸，茵陈蒿汤主之。
　　
　　茵陈蒿汤
　　（即前大茵陈蒿汤） 此下热之剂，气实便闭者宜之，不然不可用。
　　
　　茯苓茵陈栀子汤
　　（《宝鉴》） 治谷疸，心下痞满，四肢困倦，身目俱黄，心神烦乱，兀兀欲吐，饮食迟化，小便瘀闷发热。
　　菌陈（一钱） 茯苓（五分） 栀子 苍术（去皮，炒） 白术（各三钱） 黄连 枳壳 猪苓泽泻 陈皮 防己（各二分） 黄芩（六分） 青皮（一分）长流水煎，去滓，空心温服。
　　栀子、茵陈，泄湿热而退黄；黄连、枳壳，泄心下痞满；热能伤气，黄芩主之；湿热壅胃，二术、青皮除之；湿热流注经络膀胱，二苓、防己利之。
　　
　　胆矾丸
　　（《本事》） 治男妇食劳，面黄虚肿， 癖气块。
　　胆矾（无石者，三两） 黄蜡（二两） 大枣（五十枚）用石器入头醋三升，下胆矾、大枣慢火熬半日，取出枣子去皮核，次下黄蜡再熬一二时如膏，入腊茶二两，同和为丸桐子大，每服二十丸，茶清下，日三。
　　许叔微云：宗室赵彦才下血，面如蜡，不进食，盖酒病致此。授此服之，终剂而血止，面色鲜润，食亦如常。
　　
　　治湿热黄病，助脾去湿方
　　（《乾坤生意》）针砂（擂净绣水，淘白色，以米醋于铁铫内浸一宿，炒干，再炒三五次，候通红，二两五钱） 陈粳米（半升，水浸一夜，捣粉作块，煮半熟） 百草霜（一两半）上三味捣千下，丸如桐子大，每服五十丸，用五加皮、牛膝根、木瓜根浸酒下。初服若泻，其病本去也。
　　
　　脾劳黄病方
　　（《摘元》）针砂（四两，醋炒七次） 干漆（烧存性，二钱） 香附（三钱） 平胃散（五钱）为末，蒸饼如桐子大，汤下。
　　
　　黄病有积神方
　　（《先醒斋笔记》）苍术（炒） 浓朴（姜汁炒） 橘红 甘草 楂肉 茯苓 麦芽（各二两） 槟榔（一两） 绿矾（醋 研细，一两五钱）为末，枣肉丸梧子大，每服一钱，白汤下，日三服。凡服矾者，忌食荞麦、河豚，犯之即死。
　　予每治脱力劳伤，面黄能食，四肢无力，用造酒曲丸平胃散，加皂矾（ 透）针砂，淡醋汤下十丸，日二。
　　
　　卷四　黄疸
　　酒疸
　　小便不利，心中懊 而热，不能食，时时欲吐，面目黄，或发赤斑，由大醉当风入水所致。盖酒湿之毒，为风水所遏，不得宣发，则蒸郁为黄也。
　　
　　茵陈蒿汤
　　 治酒疸，心中懊 ，小便黄赤。
　　茵陈蒿 葛根 赤苓（各五钱） 升麻 秦艽 栝蒌根（各三钱） 山栀（五分）水煎三钱，温服，日二，以瘥为度。
　　
　　小麦饮
　　生小麦二合，水煎取汁顿服，未瘥再服。
　　
　　大黄汤
　　 治酒疸，懊 ，胫肿溲黄，面发赤斑。
　　大黄（炒，二两） 山栀 枳实 豉（炒，三合）水煎四钱，温服，日二。加茵陈亦得。
　　
　　葛根汤
　　（《济生》）干葛（二钱） 栀子（二钱） 枳实 豆豉（各一钱） 炙草（五分）水煎温服无时。
　　
　　卷四　黄疸
　　女劳疸
　　色欲伤肾得之。《金匮》云：额上黑，微汗出，手足心热，薄暮即发，膀胱急，小便自名曰女劳疸。盖黄胆热生于脾，女劳疸热生于肾，故黄胆一身尽黄，女劳疸身黄，额上黑也。仁斋云：脾与肾俱病为黑疸。
　　凡房劳黄病，体重不眠，眼赤如朱，心下块起若瘕，十死一生，宜灸心俞、关元二七壮，及烙舌下，以妇人内衣烧灰，酒服二钱。
　　范汪亦云：女劳疸气短气沉者，取妇女月经布和血烧灰，空腹酒服方寸匕，日
　　卷四　黄疸
　　阴黄
　　病本热而变为阴，非阴症能发黄也。韩祗和云：病患三五日，服下药太过，虚其脾胃，亡其津液，渴饮水浆，脾土为阴湿所加，与热邪相会发黄，此阴黄也。当以温药治之，如两手脉沉细迟，身体逆冷，皮肤粟起，或呕吐，舌上有苔，烦躁欲坐卧泥水中，遍身发黄，小便赤少，皆阴候也。
　　
　　茵陈橘皮汤
　　（韩氏） 治身黄，脉沉细数，热而手足寒，喘呕烦躁，不渴者。
　　茵陈 橘红 生姜（各一两） 半夏 茯苓（各五钱） 白术（二钱五分）水四升，煮取二升，分作四服。
　　
　　小茵陈汤
　　（韩氏） 治发黄脉沉细，四肢及遍身冷。
　　附子（一枚，炮，作八片） 炙草（一两） 茵陈（二两）水四升 煮取二升，分三服。一方有干姜，无甘草，名茵陈附子汤。（韩氏）
　　茵陈理中汤
　　 治身冷面黄，脉沉细无力，或泄，自汗，小便清白，名曰阴黄。
　　人参 白术 炮姜 炙草 茵陈上 咀，每服五钱，水煎。
　　罗谦甫治真定韩君祥，暑月劳役过度，渴饮凉茶及食冷物，遂病头身肢节沉重疼痛，汗下寒凉屡投不应。转变身目俱黄，背恶寒，皮肤冷，心下硬，按之痛，脉紧细，按之空虚，两寸脉短，不及本位。此症得之因时热而多饮冷，加以寒凉过剂，助水乘心，反来侮土，先伤其母，后及其子，经所谓薄所不胜，而乘所胜也。时值霖霪，湿寒相合，此为阴黄，以茵陈附子干姜汤主之。《内经》云：寒淫于内，治以甘热，佐以苦辛；湿淫所胜，平以苦热，以淡渗之，以苦燥之，附子、干姜辛甘大热，散其中寒为君，半夏、草蔻辛热，白术、陈皮苦甘温，健脾燥湿为臣，生姜辛温以散之，泽泻甘平以渗之，枳实苦辛，泄其痞满，茵陈苦微寒，其气轻浮，佐以姜、附，能去肤腠间寒湿，而退其黄为使也。煎服一两，前症减半，再服悉愈。又与理中汤服之，数日得平复。
　　李思训谓发黄皆是阳症，凡云阴黄者，皆阳坏而成阴，非原有阴症也。茵陈干姜汤，是治热症坏而成寒者之药，学人要穷其源，盖即于本病主治药内，加热药一味以温之，如桂枝汤加大黄之意。
　　
　　卷四　黄疸
　　虚黄
　　病在中气之虚也，其症小便自利，脉息无力，神思困倦，言语轻微，或怔忡眩晕，畏寒少食，四肢不举，或大便不实，小便如膏。得之内伤劳役，饥饱失时，中气大伤，脾不化血，而脾土之色自见于外。《金匮》云：男子痿黄，小便自利，当与虚劳小建中汤。又《略例》云：内伤劳役，饮食失节，中州变寒之病而生黄者，非伤寒坏症，而只用建中、理中、大建中足矣。不必用茵陈也。
　　
　　卷四　黄疸
　　表邪发黄
　　即伤寒症也。东垣云：伤寒当汗不汗，即生黄。邪在表者，宜急汗之，在表之里，宜渗利之；在半表半里，宜和解之；在里者，宜急下之。在表者必发热身痛，在里者必烦热而渴，若阳明热邪内郁者，必痞结胀闷也。
　　
　　麻黄连翘赤小豆汤
　　 发汗之剂。
　　麻黄（去节） 连翘 炙草 生姜（各二两） 赤小豆（一升） 杏仁（四十个，去皮尖） 生梓白皮（一升） 大枣（十二枚）潦水一斗，先煮麻黄再沸，去上沫，内诸药煮取三升，分温三服，半日服尽。
　　
　　茵陈五苓散
　　 渗利之剂。
　　茵陈蒿（末一钱） 五苓散（五分）水调方寸匕，日三服。
　　
　　柴胡茵陈五苓散
　　 和解之剂。
　　五苓散（一两） 茵陈（五钱） 车前子（一钱） 木通（一钱五分） 柴胡（一钱五分）分二服，水一盏半，灯芯五十茎煎服，连进数服，小便清利愈。因酒后者，加干葛二钱。
　　
　　卷四　黄疸
　　急黄
　　卒然发黄，心满气喘，命在顷刻，故名急黄也。有初得病，身体面目即发黄者；有初不知黄，死后始变黄者。此因脾胃本有蓄热，谷气郁蒸，而复客气热毒所加，故发为是病也。古云：发热心颤者，必发为急黄。
　　
　　瓜蒂散
　　（《广济》） 疗急黄。
