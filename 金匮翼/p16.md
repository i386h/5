<!-- { "loadSidebar": true } -->
　　瓜蒂 赤小豆 丁香 黍米（各二七枚） 薰陆香 麝香（等分，另研） 青布（二方寸，烧灰）上为细末，白汤下一钱，得下黄水，其黄则定。
　　
　　卷四
　　消渴统论
　　消渴病有三：一渴而饮水多，小便数，有脂如麸片，甜者是消渴也。二吃食多，不甚渴，小便少，似有油而数者，是消中也。三渴饮水不能多，但腿肿脚先瘦小，阴痿弱，数小便者，是肾消也。（《古今录验》）消渴大禁有三：一饮酒，二房室，三咸食及面，能慎此者，虽不服药，自可无他。不知此者，纵有金丹，亦不可救，慎之，慎之。
　　李词部曰：消渴之疾，发则小便味甜。按：《洪范》云：稼穑作甘。以理推之，淋饧醋酒作脯法，须臾即皆能甜也。人饮食之后，滋味皆甜，积在中焦，若腰肾气盛，则上蒸精气，化入骨髓，其次为脂膏，其次为肌肉，其余则为小便。气臊者，五脏之气；味咸者，润下之味也。若腰肾虚冷，不能蒸化于上，谷气则尽下而为小便，故甘味不变，下多不止，食饮虽多而肌肤枯槁。譬如乳母，谷气上泄，皆为乳汁。消渴疾者，谷气下泄，尽为小便也。又肺为五脏之华盖，若下有暖气上蒸，即润而不渴；若下虚极，即阳气不能升，故肺干而渴。譬如釜中有水，以板盖之，若下有火力，则暖气上腾而板能润；若无火力，则水气不能上，板终不可得而润也。故张仲景云：宜服八味肾气丸，并不可食冷物，及饮冷水，此颇得效，故录
　　八味肾气丸
　　（方见肾劳。） 服讫后，再服后方以压之。
　　黄连（二十分） 麦冬（十二分） 苦参（十分） 生地（七分） 知母（七分） 牡蛎（七分）为末，牛乳为丸，桐子大，曝干，浆水或牛乳下二十丸，日再服。病甚者，瘥后须服一载以上，即永绝病根。一方有人参五两。以上见《本事方》。
　　
　　又疗消渴、口苦舌干方
　　麦冬（五两） 花粉（三两） 乌梅（十个，去核） 小麦（三合） 茅根 竹茹（各一升）水九升，煎取三升，去滓分四五服。细细含咽。
　　
　　疗饮水不消、小便中如脂方
　　（崔氏）黄连 栝蒌根（各五两，为末）生地汁和，并手丸如桐子大，每食后牛乳下五十丸，日二服。一方用生栝蒌汁、生地汁、羊乳汁，和黄连任多少，众手捻为丸，如桐子大，麦冬饮服三十丸，渐加至四十五丸。轻者三日愈，重者五日愈，名羊乳丸。
　　
　　麦冬饮子
　　 治膈消胸满，烦心短气。
　　人参 茯神 麦冬 知母 五味子 生地 生甘草 葛根 栝蒌根上等分 咀，每服五钱，水二盏，竹叶十四片，煎至七分，去滓温服。
　　河间云：心移热于肺为膈消。膈消者，心肺有热，胸满烦心，津液燥少，短气，久则引饮为消渴也。麦冬饮子主之。
　　
　　麦冬丸
　　 消渴之人，愈与不愈，常须虑有大痈，以其内热而小便数故也。小便数则津液竭，津液竭则经络涩，经络涩则营卫不行，营卫不行则热气留滞，必于大骨节间发痈疽而卒。当预备此药，除肠胃实热，兼服消渴方。
　　麦冬 茯苓 黄芩 石膏 玉竹（各八分） 人参 龙胆草（各六分） 升麻（四分） 枳实（五分） 生姜 栝蒌根（各十分） 枸杞根为末，蜜丸桐子大，茅根粟米汁下十丸，日二服。若渴则与后药。
　　栝蒌根 生姜 麦冬汁 芦根（各三升）水一斗，煮取三升，分三服。
　　
　　冬瓜饮子
　　 治消渴，能食，小便如脂麸片，日夜无度。
　　冬瓜一个，割开去穣，入黄连末十两，仍将顶盖好，热灰中煨熟，去皮细切，研烂，用布取汁，每服一盏，日三夜二服。
　　
　　葶苈丸
　　 疗消渴成水病浮肿方。
　　甜葶苈（隔纸炒） 栝蒌根 杏仁（麸炒黄） 汉防己（各一两）为末，蜜丸桐子大，每服三十丸，茯苓汤下，日三。
　　
　　白术散
　　 治诸病烦渴，津液内耗，不问阴阳，皆可服之，大能止渴生津。
　　干葛（二两） 白术 人参 茯苓 炙草 藿香 木香（各一两）为粗末，每三钱，水一盏半，煎至一盏，温服。
　　
　　猪肚丸
　　 治消渴。
　　猪肚（一具，洗净） 黄连 白粱米（各五两） 花粉 茯神（各四两） 知母（三两） 麦冬（二两）上六味为末，内猪肚中缝密，置甑中蒸极烂，乘热入药臼中捣为丸。若硬加蜜丸梧子大，每服三十丸，加至五十丸，日二。
　　
　　卷四　水病
　　风水
　　水为风激而上行也。其脉浮而洪，其症骨节疼痛，恶风，面目四肢皆肿，是宜驱散风气为主，风去则水自下也。
　　
　　麻黄附子汤
　　麻黄（三两） 甘草（一两） 附子（一枚）水七升，先煎麻黄去上沫，内诸药煮取二升半，温服八分，日三。（此治风水挟寒之剂。）
　　越婢汤
　　麻黄（六两） 石膏（半斤） 生姜（三两） 大枣（十五枚） 甘草（二两）水六升，先煮麻黄去上沫，内诸药煮取三升，分温三服。（此治风水挟热之剂。）
　　香薷丸
　　（《外台》）干香薷（五十斤）细锉，内釜中，以水淹之，出香薷上数寸，煮使气尽，去滓澄清，慢火煎令可丸，丸如梧子大，每服五十丸，日三，稍加之，以小便利为度，无所忌。
　　
　　薷术丸
　　干香薷（一斤） 白术（七两）先将白术为末，后浓煎香薷汁和丸，如桐子大，饮服十丸，日夜四五服，利小便良。
　　
　　五加皮散
　　（《和剂》）五加皮 地骨皮 生姜皮 大腹皮 茯苓皮以上三方，并苦辛淡利之法。东垣云：风水宜以辛散之，以苦泻之，以淡渗利之，使上下分消其湿。
　　
　　卷四　水病
　　皮水
　　从肺闭得之，盖肺主诸气而行水道，肺闭则水不下行而泛滥皮肤，状与风水相似，但不恶风为异。
　　
　　防己茯苓汤
　　防己 黄 桂枝（各三两） 茯苓（六两） 甘草（二两）水六升，煮取三升，分温服。
　　
　　崔氏疗大腹水肿，上气，小便赤涩，颈脉动，不得卧方
　　苦葶苈（五两，炒黑色） 杏仁（二两，炒令色黄） 大枣（四十枚，饭上蒸去皮核）先捣葶苈一百杵，再另捣杏仁三百杵，总和枣膏捣烂，丸如枣核大，空心服八丸。日晚食消，更服五丸，米饮下。三日后平旦服五丸，晚服三丸。
　　
　　葶苈散
　　（《圣济》） 治十种水气，百方不愈，面目四肢俱肿，气息喘急，眠卧不安，小便渐涩，腹胀气闷，水不入口，命垂绝者。
　　椒目（微炒，三两） 猪苓 泽泻（四两） 牵牛 苦葶苈（炒，六两）加姜、葱煎三钱，酒半盅冲服。良久吃葱白粥一碗，酒一盅，面东热服，百日消尽。
　　
　　白前汤
　　白前（二两） 紫菀（二两） 半夏（五合） 泽漆根（三两）水一斗，内药志水痕后，加水七升，微火煎令至痕边，去滓内药六种：白术（二两） 吴茱萸（五合） 桂心（三两） 人参（一两） 干姜（一两） 栝蒌（五合）微火煎取三升，分三服，小盒饭利，或溏下，勿怪，气即降，肿即减。
　　
　　海藻散
　　 治男子妇人通身浮肿，喘闷不便。
　　海藻 大戟 大黄 续随子（去壳，各一两）锉碎，好酒二盏，净碗内浸一宿，取出晒干，后用白牵牛（头末一两、）滑石（半两、）甘遂（麸炒黄，一两）青皮（去白、）橘红（各半两、）肉豆蔻（一个，）共前药一处为细末，每服二钱，平明淡茶清调下，至食时取下水二三行，肿减五六分，隔二三日，平明又一服肿消，忌盐、鱼肉百日。小儿只用一钱，五岁以下用半钱，孕妇不可服。
　　
　　卷四　水病
　　石水
　　从膀胱不利得之。四肢瘦，腹大肿，是其症也。王太仆云：下焦为分注之所，气窒不利，则溢而为水也。亦名里水，其根在少腹是也。
　　
　　鲤鱼泽漆汤
　　鲤鱼（重五斤者一头，以水二斗煮汁，去鱼） 泽漆（五两） 茯苓（三两） 桑白皮（三升）泽泻（五两）将后四味，内鱼汁中煮取四升，去渣，分四服，小盒饭利，渐消也。忌酢物。《千金翼》有赤小豆、甘草、麦冬、人参、生姜。一方无泽漆，有赤小豆、白术、陈皮、葱白。
　　
　　《千金》疗膀胱石水，腹肿四肢瘦方
　　桑白皮（六两） 射干 茯苓 黄芩（各四两） 泽泻（五两） 白术（四两） 泽漆（一升）防己（一两） 大豆（三升）水五斗，先煮大豆取三斗，去滓澄清，取汁一斗，下诸药煮取三升，分温三服。
　　
　　禹功散
　　 张子和云：病水之人，如长川泛滥，非杯杓可取，必以神禹决水之法治之，故名禹功散。
　　黑牵牛（头末四两） 茴香（一两，炒为末）每服一二钱，以生姜自然汁调下，当转下气也。
　　
　　卷四　水病
　　肾水
　　肾为水脏而元阳寓焉。肾虚阳弱，水无所制而泛滥，肢体浮肿，咳嗽喘急，腰重足冷，小便不利，或因脾胃虚弱，治失其宜，元气复伤而变症者，非《金匮》加减肾气丸不效。
　　
　　金匮肾气丸
　　白茯苓（三两） 附子（五钱） 牛膝 官桂 泽泻 车前 山萸肉 山药 丹皮（各一两）熟地（四两）为末，和地黄膏炼蜜丸桐子大，每服七八十丸，空心白汤下。
　　
　　卷四
　　胀满统论
　　二阴一阳发病，善胀，心满善噫者，肾胆同逆，三焦不行，气蓄于上也。
　　三阳盛入于阴，病 胀而头痛，言三阳之邪盛也，盛则满，满则溢，而入于阴之分矣。
　　夫头为阳，腹为阴，阴病故腹胀满也。
　　有所堕坠，恶血留内，腹中满胀，不得前后，此上伤厥阴之脉，下伤少阴之络。腹胀属脾胃肓膜之间者，则饮食亦少。其气亦壅塞于五脏，则气促急不食而病危矣。是故病在表者易治腹胀满气不通者，加浓朴以破滞气，腹中坌闷。此非腹胀满，乃散而不收，可加芍药收之。是知气结而胀，宜浓朴以散之。气散而胀，宜芍药以收之。
　　
　　卷四　胀满统论
　　脾胀
　　湿气归脾，壅塞不行，其脉濡，其体重，其小便不利，大便溏而不畅。经云：诸湿肿满属于脾。又土郁之发，民病心腹胀，跗肿是也。又脾土受湿，不能制水，水渍于肠胃而溢于皮肤，漉漉有声，怔忡喘息，即为水胀是也。
　　
　　小温中丸
　　 治脾虚肝实，不能运化，不可下之。
