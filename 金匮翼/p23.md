<!-- { "loadSidebar": true } -->
　　一人但饮食，若别有一咽喉，斜过膈下，经达左胁而作痞闷，以手按之，则漉漉有声，以控涎丹十粒服之，少时痞处热作一声，转泻下痰饮二升，再食正下而达胃矣。
　　
　　卷五　咽喉
　　喉痹诸法
　　喉痹者，咽喉肿塞痹痛，水浆不得入是也。由脾肺不利，蕴积热毒，而复遇暴寒折之，热为寒闭，气不得通，结于喉间。其症发热恶寒，喘塞胀闷，不急治杀人，针刺出血，搐鼻吐痰，皆急法也。
　　文潞公喉肿咽痛，喉科治之，三日愈甚。上召孙兆治之，孙曰：疾得相公书判笔一管，去笔头，沾水点药入喉，便愈。孙随便刺，相公昏仆不省人事，左右皆惊愕流汗。孙乃笑曰：非我不能救相公。须臾呕出脓血升余，旬日乃平复如故。予尝治一男子喉痹，于太 穴刺出黑血半盏而愈。由是言之，喉痹以恶血不散故也。
　　凡治此疾，暴者必先发散，发散不愈，次取痰，取痰不愈，次取污血也。（娄全善《纲目》。）火郁则发之，即发散之意也，血出多则愈。有针疮者，姜汁调熟水时时呷之。
　　治急喉痛，于大指外边指甲根齐针之，不问男左女右，只用人家常使针针之，令出血即效。如大段危急，两手大指多针之甚妙。（《夷坚志》）挑背法，于暗室中，用红纸条点火照背上，隐隐有红点，用针挑破，喉痹将死者，破尽即苏。
　　元公章少卿，述闻德府士人，携仆入京。其一患喉闭胀满，气喘塞不通，命在须臾。询诸郡人云：惟马行街山水李家可看治。即与之往。李骇曰：此症甚危，犹幸来此，不然死耳。乃于笥中取一纸捻，用火点着半，烟起吹灭之，令仆张口，刺于喉间，俄吐出紫血半合，实时气宽能言，及啖粥，掺药敷之立愈。士人甚神其术。后还乡里，村落一医，偶传得此法，云：咽喉病发于六腑者，如引手可探及，刺破瘀血即已。若发于五脏，则受毒牢深，手法药力难到，惟用纸捻为第一。然不言所以用之之意。后有人拾得其残者，盖预以巴豆油涂纸，故施火即着，藉其毒瓦斯，径赴病处以破其毒也。牙关紧闭者，以烟熏入鼻中，实时口鼻涎流，牙关自开。（《医说》）周密《齐东野语》云：密过南浦，有老医授治喉痹垂死方，用真鸭嘴胆矾为末，醋调灌之，大吐胶痰数升即瘥。临汀一老兵妻，苦此绝水粒三日矣，如法用之即瘥。屡用无不效验，神方也。《济生方》用胆矾二钱半，白僵蚕炒，五钱，研，每以少许吹之吐涎，各二圣散。
　　孙兆治潘元从急喉痹，以药半钱，吹入喉中，少顷吐出脓血立愈。潘谢曰：非明公不能救，赠金百两，愿求其方。孙曰：猪牙皂、白矾、黄连等分，瓦上焙为末耳。既授方，不受所赠。
　　
　　解毒雄黄丸
　　雄黄 郁金（各一分） 巴豆（去皮油，十四粒）细末，醋糊丸绿豆大，茶清下七丸，吐出顽痰立苏。水浆不得入口者，醋磨灌喉取吐，未吐再服。丹溪云：姜汁僵蚕末，治咽痛喉痹神效。
　　
　　喉痹吹药
　　白矾末一钱，同巴豆一粒同炒，去巴豆，取矾研细末吹之，即吐浊痰，名碧云散。再入轻粉、麝香少许，名粉香散。吹乳蛾即开。
　　
　　玉锁匙
　　焰硝（七钱半） 硼砂（二钱半） 白僵蚕（一钱二分半） 龙脑（一字）为末，以竹管吹五分，入喉中神效。（《直指》）
　　搐鼻透关散
　　雄黄（研） 猪牙皂荚（蜜炙，去皮） 藜芦（各一分）上为末，每用一匙，分弹入两鼻中，关透即瘥。
　　凡人患喉闭及缠喉风，用药开得咽喉，可通汤水，急吸薄粥半碗或一碗，压下余热，不尔即病再来，不可不知也。咽喉既可，身热头痛不止，此感外邪，看脉气及大小便。有表症则发散，有里症则微下之皆愈。愈后虚喘而身不热者，必是服凉药过多而下虚也。当服镇重温药一服，如黑锡、正元之类，以粥压之。
　　
　　冰梅丸
　　 治喉风肿痛如神。
　　天南星（三十个） 大半夏 白矾 白盐 防风 朴硝（各四两） 桔梗（二两） 甘草（一两） 大梅实（拣七分熟者一百个）先将硝盐水浸一伏时，然后将各药研碎，入水拌匀，方将梅实置于水，淹过三指为度。
　　浸七日，取出晒干，又入水中，浸透晒干，俟药水干为度。方将梅子入磁罐封密，如霜衣白，愈佳。用时绵裹噙口中，徐徐咽汁下，痰出即愈。
　　时行喉痛，宜用普济消毒饮子。
　　
　　神效散
　　 治喉痹语声不出，猪牙皂角和霜梅为末噙之。急喉痹其声鼾者，有如痰在喉响，此为肺绝之候。宜用人参膏救之。用竹沥、姜汁放开，频频服之。如未得参膏，独参汤亦得。早者十全七八，次则十全四，迟则十不全一也。
　　
　　烂喉痧方
　　（笔友张瑞符传）西牛黄（五厘） 冰片（三厘） 真珠（三分） 人指甲（五厘，男病用女，女病用男） 象牙屑（三分，焙） 壁钱（二十个，焙，土壁砖上者可用，木板上者不可用） 青黛（六分，去灰脚净）共为极细末，吹患处效。
　　笔友张瑞符，湖州府人也，予往来二十年矣。其为人也，敦浓和平，年过五旬，并未生育，虽置外家亦终不得怀孕。忽一日遇李相士，即道喜云：尔当生子矣。李乃张之同乡友也。张错愕曰：我半生已来，并未生育，尔何得相戏若此。李曰：我昔年曾看尔相，许尔无子。今尔阴骘纹已满面，岂无子之相。后果如其言。予因问张曰：尔一生如何为善？张曰：生平并未有善，只有两事，亦人所当为者也。一舍弟早亡，所遗一子，我抚养长大。而舍弟所有主顾，我已相与二十年矣。舍侄既长，我使之去，彼不愿。我曰：尔在我处，我甚有益。但尔不去，终身只作店伙，我所不忍，今于尔笔，同往各主顾家，相致曰：此即我舍弟某之子也，今已长，可仍用其笔。况此子自幼在我店习业，彼之笔即我之笔也。又此方甚效，我所不秘，余亦无所为。予曰：只此可称善矣。有侄少孤，抚之成立，并使其能继父业；有急救之方而公之于世，善莫大焉。予得是方，并述其始末云尔。（鹤年。）
　　卷六
　　心痛统论
　　方论心痛有九种：曰饮、曰食、曰风、曰冷、曰热、曰虫、曰悸、曰疰、曰去来。悸者动也，心虚则动而痛也。疰者住也，恶风所着也。去来者，作止不常，亦邪气也。但疰为阴而去来为阳耳。
　　心主诸阳，又心主血。是以因邪而阳气郁伏，过于热者痛。阳气不及，邪气胜之者亦痛。血因邪泣在络而不行者痛。血因邪胜而虚者亦痛。
　　五脏六腑任督支脉，皆络于心，是以各脏腑经脉，挟其淫气，自支脉上乘于心，皆能作痛。
　　然必有各脏腑病形与之相应。经云：心痛引少腹，上下无定处，溲便难者，取足厥阴；心痛腹胀啬然，大便不利，取足太阴；心痛短气，不足以息，取手太阴；心痛引背不得息，刺足少阴，不已，刺手少阳。此之谓也。
　　胃居中焦，禀中和之气，为水谷之海，三阳之总司。凡饮食、寒热、气血、虫邪、恶气，亦如心痛有不一之因也。惟肝木之相乘者尤甚。其症胃脘当心而痛，上支两胁，膈咽不通，饮食不下，病名食痹。食痹者，食已心下痛，吐出乃已是也。其肾水上逆者次之。肾水上逆者，寒厥入胃也。
　　胃者，土气也，主乎痞。故胃病者，或满或胀，或食不下，或呕吐吞酸，或大便难，或泻利，面色浮而黄者，皆是胃之本病也。其有六淫五邪相乘于胃者，大率与前所列心痛之形状相类，但其间必与胃本病参杂而见之也。忧思忿怒之气，素蓄于中，发则上冲旁击，时复下注，若三焦无所阻滞，任其游行，则不能作痛，虽痛亦微，若有湿痰死血，阻滞其气而不得条达，两相搏击，则痛甚矣。
　　
　　余家有治心胃痛丸方
　　白胡椒 枳壳 白檀香 红花 五灵脂（去砂） 广木香各为末，于六月六日修合，水泛为丸。每用七丸噙化，少顷痛即止。余因名之曰灵香丸。（此条宜注胃脘痛中，鹤年识。药共六味，五味各一两，五灵用五两。予忆昔年合药时，配分两仿佛若此。）
　　卷六　心痛统论
　　热厥心痛
　　
　　金铃子散
　　（《保命》）金铃子 延胡索（各一两）上为末，每服三钱，酒调下，痛止，与枳术丸。
　　
　　左金丸
　　川黄连（六两，盐水炒） 吴茱萸（去闭口，盐水浸一伏时，一两）上为末，水泛为丸，或粥糊丸，每服三十丸，开水送下。
　　《机要》云：热厥心痛者，身热足寒，痛甚则烦躁而吐，其脉浮大而洪，当灸太 、昆仑，谓表里俱泻之，是为热病。汗不出，引热下行，表汗通身而出者愈也。灸毕，服金铃子散则愈。痛止，服枳术丸，去其余邪也。
　　丹溪云：心膈痛，曾服香燥热药，复作复结，转深转痼，宜山栀炒黑二两，香附盐水浸两，川芎一两，黄芩、黄连并酒炒，木香、槟榔各二钱五分，赤曲、番降香各五钱，芒硝二钱，为末，生姜汁、童子小便各半盏，调二钱，痛时服。
　　
　　卷六　心痛统论
　　心寒痛
　　
　　大建中汤
　　蜀椒（二合，炒去汗） 干姜（四两） 人参（二两）以水四升，煮取二升，去滓，内胶饴一升，微火煎取一升半，分温再服，如一炊顷，可饮粥二升，后更服，当一日食糜粥温复之。
　　
　　扶阳益胃汤
　　附子（炮，去皮脐，二钱） 干姜（炮，一钱半） 草豆蔻 益智仁 官桂 白芍 甘草人参（各一钱） 吴茱萸 陈皮 白术（各五钱）上锉如麻豆大，都作一服，水二盏，姜三片，枣二枚，同煎至一盏，去滓，温服食前。
