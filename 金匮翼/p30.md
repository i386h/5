<!-- { "loadSidebar": true } -->
　　《济生》栝蒌实丸
　　栝蒌实（研） 枳实（去瓤，麸炒） 桔梗 半夏（等分）上为末，姜汁打糊为丸，如梧子大，每服五七十丸，食后淡姜汤下。
　　
　　《元戎》葶苈大枣汤
　　葶苈（二两，炒紫色，杵成丸）以水三升，大枣二十枚，同煮取二升，去滓，内麻黄、五味子各半两，取清，令二日服一剂尽，瘥。《外台》方：葶苈、杏仁二味，杵末，枣肉丸。此又加麻黄、五味，其用弥广矣。
　　
　　卷七　喘统论
　　水气乘肺
　　喘因水气乘肺者，经所谓不得卧，卧则喘者，是水气喘而不客也。古法：心下有水气，上乘于肺，得卧者，以《直指》神秘汤主之。若肾中水邪干肺者，则《济生》肾气丸主之。
　　
　　神秘汤
　　人参 陈皮 桔梗 紫苏 半夏 桑皮 槟榔（各一钱） 炙甘草（五分） 五味子（十五粒）上用水姜煎，食远温服。
　　
　　卷七　喘统论
　　寒邪入肺
　　喘因寒邪入肺者，经曰：邪在肺，则病皮肤痛，寒热，上气喘咳动肩背，因背受寒邪，伏于肺中，关窍不通，呼吸不利，右寸沉而紧，亦有部俱伏者，宜发散，则身热退而喘定。小青龙、三拗汤之属。若内兼火热，外显烦躁者，宜散而兼清，麻杏甘石之属。
　　
　　小青龙汤
　　麻黄 桂枝 芍药 细辛 甘草（各三两） 干姜（三两） 半夏 五味子（各半升）上以水一升，先煮麻黄去上沫，内诸药，煮取三升，强人服一升，羸者减之。
　　
　　三拗汤
　　（方见咳门。）
　　卷七　喘统论
　　令火烁金
　　喘因夏月火烁肺金者，上焦热甚、烦渴，多汗，肺主气而属金，金畏火逼，气不得降而反上行，从化于火也。
　　
　　人参白虎汤
　　人参 石膏 知母 甘草 粳米
　　卷七　喘统论
　　肾虚气逆
　　喘因肾虚，气吸不下者，或因气自小腹下起而上逆者，但经微劳，或饥时即发。宜以六味补阴之属，壮水配火。若足冷面热者，须以八味安肾之属，导火归元。
　　
　　安肾丸
　　肉桂（去粗皮，不见火） 川乌头（炮，去皮脐，各十六两） 桃仁（麸炒） 白蒺藜（炒去刺） 巴戟（去心） 山药 茯苓 肉苁蓉（酒浸，炙） 石斛（去根，炙） 萆 白术 破故纸（各四十八两）上为末，炼蜜为丸梧子大，每服三十丸，盐汤送下，空心食前。
　　
　　小安肾丸
　　 治肾虚冷惫，阴火上升、喘嗽、齿痛，腰痛。
　　香附子 川乌头 川楝子（以上各一斤，用盐四两，水四升，同煮，侯干切焙） 茴香（十二两） 熟地黄（八两） 川椒（去目及闭口者，炒出微汗，四两）上六味为细末，酒糊丸桐子大，每服二十丸，至三十丸，空心临卧，盐汤温酒任下。
　　
　　卷七　喘统论
　　喘
　　喘者，积痰在肺，遇冷即发，喘鸣迫塞，但坐不得卧，外寒与内饮相搏，宜小青龙汤主之。若肺有积热，热为寒束者，宜越婢汤主之。
　　
　　小青龙汤
　　（方见前。）
　　越婢加半夏汤
　　麻黄（六两） 石膏（半斤） 生姜（三两） 甘草（一两） 半夏（半升） 大枣（五十枚）上六味以水六升，先煮麻黄去上沫，内诸药，煮取三升，分温三服。
　　
　　定喘汤
　　白果（二十一枚，去壳、切碎，炒黄色） 麻黄 半夏 杏仁 苏子 桑皮 款冬花（各二钱） 黄芩（炒，一钱半） 甘草（一钱）水三盅，煎二盅，分二服，徐徐服无时。一方无黄芩。
　　按：仲景云，咳而上气，此为肺胀，其人喘，目如脱状，越婢加半夏汤治之。又肺胀，咳而上气，烦躁而喘，脉浮者，心下有水，小青龙汤加石膏汤主之。丹溪云：肺胀而咳者，用诃子、青黛、杏仁，佐以海石、香附、栝蒌、半曲，蜜丸噙化。仲景之治，乃伤寒法也。邪从皮毛入肺，则肺胀，故治宜散邪之剂。丹溪之治，乃阴虚火动迫肺，及浊痰瘀血凝结于内，故治以收敛消瘀之剂。然亦有引动肾间虚气，喘不得卧，足冷如冰者，非《济生》肾气不效。丹溪治 喘之症，未发以扶正气为主，八味肾气，温肾行水之谓也。已发用攻邪气为主，越婢、青龙，泄肺蠲饮之谓也。
　　
　　定喘丸
　　 治虚人痰多咳嗽，胸满气逆，行坐无时，连年不已。
　　人参（二钱半） 南星 半夏（各二钱） 苦葶苈（五钱）上为末，生姜自然汁糊丸黍粒大，每三五十丸，生姜汤下，亦可渐加。
　　
　　卷七　喘统论
　　血积肝伤
　　喘因血积肝伤者，经曰：肝脉搏坚而长，色不青，当病坠若搏，因血在胁下，令人喘逆是也。
　　
　　卷七
　　呕吐统论
　　《仁斋直指》云：呕吐出于胃气之不和，人所共知也。然有胃寒，有胃热，有痰水，有宿食，有脓血，有气攻，又有所谓风邪干胃。凡是数者，可不究其所自来哉。寒而呕吐，则喜热恶寒，四肢凄清，法当以刚壮温之。热而呕吐，则喜冷恶热，烦躁中干，法当以清凉解之。
　　痰水症者，吐沫怔忡，先渴后呕，与之消痰逐水辈。宿食症者，胸腹胀满，醋闷吞酸，与之消食去积辈。腥气燥气，熏炙恶心，此脓血之聚，经所谓呕家有痈脓，不须治，脓尽自愈是也。七情内郁，关格不平，此气攻之症，经所谓诸郁干胃则呕吐是也。若夫风邪入胃，人多不审，率用参、术助之，拦住寒邪，于此犹关利害。其或恶闻食臭，汤水不下，粥药不纳，此则反胃之垂绝者也。辨之不早，其何以为对治乎。虽然，足阳明之经，胃之络脉也，阳明之气，下行则顺，今逆而上行，谨不可泄，固也。然呕吐者，每每大便秘结，上下壅遏，气不流行，盍思所以区画而利导之。他如汗后水药不入口者，遂呕而脉弱，小便复利，身微热而手足厥者，虚寒之极也。识者忧焉。
　　洁古论吐，以气、积、寒，分属上、中、下三焦。大旨元从启元子食不得入，是有火，食入反出，是无火来。至中焦吐，则独以积字该之。夫中焦气交之分，主营运上下，和调阴阳，其病有虚有实，有寒有热，其治亦不拘一法，岂区区毒药去积，槟榔、木香和气所能尽其事哉。东垣论吐，以呕、吐、哕，分太阳、阳明、少阳，以其经气血多少而为声物有无之别，未见着实。
　　
　　卷七　呕吐统论
　　刚壮之剂
　　
　　吴茱萸汤
　　 治冷涎呕吐。
　　吴茱萸（沸汤炮洗三次，焙干） 生姜（各一两半） 人参（三钱） 大枣（五个）上锉，每服四钱，水盏半，食前服。
　　
　　《本事》附子散
　　 治反胃呕吐。
　　附子一枚极大者，坐于砖上，四面着火，渐渐逼热，淬入生姜自然汁中，再用火逼再淬，约尽姜汁半碗，焙干末之，每服二钱，水一盏，粟米少许同煎七分，不过三服。
　　
　　卷七　呕吐统论
　　清凉之剂
　　
　　《本事》竹茹汤
　　 治胃热呕吐。
　　干葛（三两） 甘草（三钱） 半夏（一两，姜汁半盏浆水一升煮，耗半）上为粗末，每服五钱，水二盏，姜三片，枣一枚，竹茹一钱，同煮至一盏，去滓温服。
　　许叔微云：胃热者，手足心热。政和中一宗人病伤寒，得汗身凉。数日忽呕吐，药与食俱不下，医者皆进丁香、藿香、滑石等药，下咽即吐。予曰：此正汗后余热留胃皖，孙兆竹茹汤正相当耳。急治药与之，实时愈。
　　
　　庞老枇杷叶散
　　枇杷叶（刷净毛） 人参（各一钱） 茯苓（半两） 茅根（二两） 半夏（一钱）上细锉，每服四钱，水一盏半，生姜七片，慢火煎至七分，去滓，入槟榔末半钱，和匀服之。此方宜入行气项下。
　　
　　（新定）清中止呕方
　　半夏（一钱） 茯苓（二钱） 陈皮（一钱） 竹茹（一钱） 干葛（五分） 生姜（五分） 芦根（五钱） 枇杷叶（三片） 麦冬（一钱） 白风米（百粒）
　　卷七　呕吐统论
　　消痰逐水之剂
　　
　　大半夏汤
　　 治痰症呕吐。
　　半夏（制，二升） 人参（三两，切）上每四钱，姜七片，蜜少许，熟煎服。
　　
　　小半夏茯苓汤
　　 《金匮》云：呕家用半夏以去其水，水去呕止。
　　半夏（一升） 生姜（半斤） 茯苓（四两）上三味，以水七升，煮取一升半，分温再服。
　　
　　《局方》二陈汤
　　 治痰饮呕恶，头眩心悸。
　　陈皮 半夏（制，各三钱） 茯苓（二钱） 炙甘草（一钱）水二盅，姜三片，食远服。
　　东垣云：辛药生姜之类治呕吐，但治上焦气壅表实之病。若胃虚谷气不行，胸中痞塞而呕吐者，惟宜益胃，推扬谷气而已。故服小半夏汤不愈者，服大半夏汤立愈，此仲景心法也。
　　
　　《本事》神术丸
　　 治呕吐清水，亦治呕酸。（方见痰饮门。）经云：太阴之复，呕而密默，唾吐清液，治以苦热，是呕水属湿也。或一味苍术制炒为丸服之。
　　丹溪云：或问吞酸，《素问》明以为热，东垣又以为寒，何也？曰：吐酸与酸不同，吐酸是吐出酸水如醋。平时津液随上升之气，郁而成积，成积既久，湿中生热，故从木化，遂作酸味，非热而何？其有郁积之久，不能自涌而出，伏于肺胃之间，咯不得上，咽不得下。肌表得风寒，则内热愈郁，而酸味刺心；肌表温暖，腠理开发，或得香热汤丸，津液得行，亦可暂解，非寒而何？《素问》言热者，言其本也，东垣言寒者，言其末也。但东垣不言外得风寒，而作收气立说，欲泻肺金之实，又谓寒药不可治酸，而用安胃汤加二陈汤，俱犯丁香，且无治热湿积郁之法，为未合经意。予尝论治吞酸，用黄连、茱萸各制炒，随时令迭为佐使，苍术、茯苓为辅，汤浸蒸饼为小丸吞之，仍教以 食蔬果自养，则病自愈。
　　
　　卷七　呕吐统论
　　消食去积之剂
　　
　　治中汤
　　 治食症呕吐。
　　人参 白术 干姜（炮） 甘草（炙） 青皮 橘皮（等分）上锉，每服三钱，枣一枚，煎服。积聚大便多者，加大黄二棋子许。
　　二陈汤如缩砂、丁香，亦治宿食呕吐。
　　
　　洁古紫沉丸
　　 治中焦吐食，由食积与寒气相格，故吐而疼。
　　砂仁 半夏曲（各三钱） 乌梅（去核） 丁香 槟榔（各二钱） 沉香 杏仁 白术 木香（各一钱） 陈皮（五钱） 白豆蔻 巴霜（各五分）上除巴霜另炒外，为细末和匀，醋糊为丸，如黍米大，每服五十丸，食后姜汤下，愈则止。
　　
　　温中法曲丸
　　 治食已心下痛，阴阴然不可忍，吐出乃已，病名食痹。
