<!-- { "loadSidebar": true } -->
　　脉虽不弦。可以知其有饮矣。支饮上附于肺。即同肺饮。故亦喘而短气。其脉亦平而不必弦也。按后第十四条云。咳家其脉弦。为有水。夫咳为肺病。而水即是饮。而其脉弦。此云肺饮不弦。支饮脉平。未详何谓。

　　病痰饮者。当以温药和之。心下有痰饮。胸胁支满。目眩。苓桂术甘汤主之。

　　痰饮、阴邪也。为有形。以形碍虚则满。以阴冒阳则眩。苓、桂、术、甘。温中去湿。治痰饮之良剂。是即所谓温药也。盖痰饮为结邪。温则易散。内属脾胃。温则能运耳。

　　苓桂术甘汤方茯苓 桂枝 白术（各三两） 甘草（二两）

　　上四味。以水六升。煮取三升。分温三服。小便则利。

　　夫短气有微饮。当从小便去之。苓桂术甘汤主之。肾气丸亦主之。

　　气为饮抑则短。欲引其气。必蠲其饮。饮、水类也。治水必自小便去之。苓、桂、术、甘。益土气以行水。肾气丸。养阳气以化阴。虽所主不同。而利小便则一也。

　　苓桂术甘汤方（见上）

　　肾气丸方（见妇人杂病）

　　病者脉伏。其人欲自利。利反快。虽利。心下续坚满。此为留饮欲去故也。甘遂半夏汤主之。

　　脉伏者。有留饮也。其人欲自利。利反快者。所留之饮。从利而减也。虽利、心下续坚满者。未尽之饮。复注心下也。然虽未尽而有欲去之势。故以甘遂、半夏因其势而导之。甘草与甘遂相反。而同用之者。盖欲其一战而留饮尽去。因相激而相成也。芍药、白蜜。不特安中。抑缓药毒耳。

　　甘遂半夏汤方甘遂（大者三枚） 半夏（十二枚以水一升煮取半升去滓） 芍药（五枚） 甘草（如指大一枚炙）

　　上四味。以水二升。煮取半升。去滓。以蜜半升和药汁。煎取八合。顿服之。

　　脉浮而细滑。伤饮。脉弦数。有寒饮。冬夏难治。脉沉而弦者。悬饮内痛。病悬饮者。十枣汤主之。

　　伤饮、饮过多也。气资于饮。而饮多反伤气。故脉浮而细滑。则饮之征也。脉弦数而有寒饮。则病与脉相左。魏氏所谓饮自寒而挟自热是也。夫相左者。必相持。冬则时寒助饮。欲以热攻。则脉数必甚。夏则时热助脉。欲以寒治。则寒饮为碍。故曰难治。脉沉而弦。饮气内聚也。饮内聚而气击之则痛。十枣汤蠲饮破癖。其力颇猛。三因方以三味为末。枣肉和丸。名十枣丸。亦良。

　　十枣汤方芫花（熬） 甘遂 大戟（各等分）

　　上三味捣筛。以水一升五合。先煮肥大枣十枚。取八合。去滓。内药末。强人服一钱匕。羸人服半钱。平旦温服之。不下者明日更加半钱。得快利后。糜粥自养。

　　病溢饮者。当发其汗。大青龙汤主之。小青龙汤亦主之。

　　水气流行。归于四肢。当汗出而不汗出。身体重痛。谓之溢饮。夫四肢、阳也。水在阴者宜利。

　　在阳者宜汗。

　　故以大青龙发汗去水。小青龙则兼内饮而治之者耳。徐氏曰。大青龙合桂、麻而去芍药。加石膏。则水气不甚而挟热者宜之。倘饮多而寒伏。则必小青龙为当也。

　　大青龙汤方麻黄（六两） 桂枝 甘草（各二两） 生姜（三两） 杏仁（四十个） 大枣（十二枚） 石膏（如鸡子大一枚）

　　上七味。以水九升。先煮麻黄。减二升。去上沫。内诸药。煮取三升。去滓。温服一升。取微似汗。汗多者。温粉粉之。

　　小青龙汤方麻黄（去节三两） 芍药（三两） 五味子（半升） 干姜（三两） 甘草（炙） 细辛 桂枝（各三两） 半夏（半升）

　　上八味。以水一斗。先煮麻黄。减二升。去上沫。内诸药。煮取三升。去滓。温服一升。

　　膈间支饮。其人喘满。心下痞坚。面色黧黑。其脉沉紧。得之数十日。医吐下之。不愈。木防己汤主之。虚者即愈。实者三日复发。复与不愈者。宜木防己汤去石膏。加茯苓芒硝汤主之。

　　支饮上为喘满。而下为痞坚。则不特碍其肺。抑且滞其胃矣。面色黧黑者。胃中成聚。营卫不行也。脉浮紧者为外寒。沉紧者为里实。里实可下。而饮气之实。非常法可下。痰饮可吐。而饮之在心下者。非吐可去。宜其得之数十日。医吐下之而不愈也。木防己、桂枝。一苦一辛。并能行水气而散结气。而痞坚之处。必有伏阳。吐下之余。定无完气。书不尽言。而意可会也。故又以石膏治热。人参益虚。于法可谓密矣。其虚者外虽痞坚。而中无结聚。即水去气行而愈。其实者中实有物。气暂行而复聚。故三日复发也。魏氏曰。后方去石膏加芒硝者。以其既散复聚。则有坚定之物。留作包囊。故以坚投坚而不破者。即以软投坚而即破也。加茯苓者。亦引饮下行之用耳。

　　木防己汤方木防己（三两） 石膏（如鸡子大二枚） 桂枝（二两） 人参（四两）

　　上四味。以水六升。煮取二升。分温再服。

　　木防己去石膏加茯苓芒硝汤方木防己 桂枝（各二两） 茯苓 人参（各四两） 芒硝（三合）

　　上五味。以水六升。煮取二升。去滓。内芒硝。再微煎。分温再服。微利则愈。

　　心下有支饮。其人苦冒眩。泽泻汤主之。

　　水饮之邪。上乘清阳之位。则为冒眩。冒者。昏冒而神不清。如有物冒蔽之也。眩者。目眩转而乍见玄黑也。泽泻泻水气。白术补土气以胜水也。高鼓峰云。心下有水饮。格其心火。不能下行。而但上冲头目也。亦通。

　　泽泻汤方泽泻（五两） 白术（二两）

　　上二味。以水二升。煮取一升。分温再服。

　　支饮胸满者。浓朴大黄汤主之。

　　胸满疑作腹满。支饮多胸满。此何以独用下法。浓朴、大黄。与小承气同。设非腹中痛而闭者。

　　未可以此轻试也。

　　浓朴大黄汤方浓朴（一尺） 大黄（六两） 枳实（四枚）

　　上三味。以水五升。煮取二升。分温再服。

　　支饮不得息。葶苈大枣泻肺汤主之。

　　不得息。肺满而气闭也。葶苈入肺。通闭泄满。用大枣者。不使伤正也。

　　葶苈大枣泻肺汤方（见肺痈）

　　呕家本渴。渴者为欲解。今反不渴。心下有支饮故也。小半夏汤主之。

　　此为饮多而呕者言。渴者饮从呕去。故欲解。若不渴。则知其支饮仍在。而呕亦未止。半夏味辛性燥。辛可散结。燥能蠲饮。生姜制半夏之悍。且以散逆止呕也。

　　小半夏汤方半夏（一升） 生姜（半升）

　　上二味。以水七升。煮取一升半。分温再服。

　　腹满。口舌干燥。此肠间有水气。己椒苈黄丸主之。

　　水既聚于下。则无复润于上。是以肠间有水气而口舌反干燥也。后虽有水饮之入。只足以益下趋之势。口燥不除而腹满益甚矣。防己疗水湿。利大小便。椒目治腹满。去十二种水气。葶苈、大黄。

　　泄以去其闭也。渴者知胃热甚。故加芒硝。经云。热淫于内。治以咸寒也。

　　己椒苈黄丸方防己 椒目 葶苈 大黄（各一两）

　　上四味。末之。蜜丸如梧子大。先食饮服一丸。日三服。稍增。口中有津液。渴者。加芒硝半两。

　　卒呕吐。心下痞。膈间有水。眩悸者。小半夏加茯苓汤主之。

　　饮气逆于胃则呕吐。滞于气则心下痞。凌于心则悸。蔽于阳则眩。半夏、生姜。止呕降逆。加茯苓去其水也。

　　小半夏加茯苓汤方半夏（一升） 生姜（半斤） 茯苓（四两）

　　上三味。以水七升。煮取一升五合。分温再服。

　　假令瘦人脐下有悸。吐涎沫而颠眩。此水也。五苓散主之。

　　瘦人不应有水。而脐下悸。则水动于下矣。吐涎沫。则水逆于中矣。甚而颠眩。则水且犯于上矣。

　　形体虽瘦。而病实为水。乃病机之变也。颠眩即头眩。苓、术、猪、泽。甘淡渗泄。使肠间之水。从小便出。用桂者。下焦水气。非阳不化也。曰多服暖水汗出者。盖欲使表里分消其水。非挟有表邪而欲两解之谓。

　　五苓散方泽泻（一两一分） 猪苓 茯苓 白术（各三分） 桂枝（二分）

　　上五味为末。白饮服方寸匕。日三服。多服暖水。汗出愈。

　　附方外台茯苓饮 治心胸中有停痰宿水。自吐出水后。心胸间虚。气满不能食。消痰气令能食。

　　茯苓 人参 白术（各三两） 枳实（二两） 橘皮（二两半） 生姜（四两）

　　上六味。以水六升。煮取一升八合。分温三服。如人行八九里、进之。

　　咳家其脉弦。为有水。十枣汤主之。

　　脉弦为水。咳而脉弦。知为水饮渍入肺也。十枣汤逐水气自大小便去。水去则肺宁而咳愈。按许仁则论饮气咳者。由所饮之物。停滞在胸。水气上冲。肺得此气。便成咳嗽。经久不已。渐成水病。

　　其状不限四时昼夜。遇诸动嗽物即剧。乃至双眼突出。气如欲断。汗出。大小便不利。吐痰饮涎沫无限。上气喘急肩息。每旦眼肿。不得平眠。此即咳家有水之证也。着有干枣三味丸方亦佳。大枣六十枚。葶苈一升。杏仁一升。合捣作丸。桑白皮饮下七八丸。日再。稍稍加之。以大便通利为度。

　　十枣汤方（见上）

　　夫有支饮家。咳烦。胸中痛者。不卒死。至一百日或一岁。宜十枣汤。

　　胸中支饮。扰乱清道。赵氏所谓动肺则咳。动心则烦。搏击阳气则痛者是也。其甚者营卫遏绝。

　　神气乃亡。为卒死矣。否则延久不愈。至一百日或一岁。则犹有可治。为其邪瘥缓而正得持也。然以经久不去之病。而仍与十枣攻击之药者。岂非以支饮不去。则其咳烦胸痛。必无止期。与其事敌以苟安。不如悉力一决之。犹或可图耶。然亦危矣。

　　久咳数岁。其脉弱者可治。实大数者死。其脉虚者必苦冒。其人本有支饮在胸中故也。治属饮家。

　　久咳数岁不已者。支饮渍肺而咳。饮久不已。则咳久不愈也。咳久者其气必虚。而脉反实大数。

　　则其邪犹盛。以犹盛之邪。而临已虚之气。其能久持乎。故死。若脉虚者。正气固虚。而饮气亦衰。

　　故可治。然饮虽衰而正不能御。亦足以上蔽清阳之气。故其人必苦冒也。此病为支饮所致。去其饮则病自愈。故曰治属饮家。

　　咳逆倚息不得卧。小青龙汤主之。

　　倚息、倚几而息。能俯而不能仰也。肺居上焦而司呼吸。外寒内饮。壅闭肺气。则咳逆上气。甚则但坐不得卧也。麻黄、桂枝。散外入之寒。半夏消内积之饮。细辛、干姜。治其咳满。芍药、五味。监麻、桂之性。使入饮去邪也。

　　小青龙汤方（见上）

