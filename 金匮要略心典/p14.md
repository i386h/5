<!-- { "loadSidebar": true } -->
　　按、渴欲饮水。本文共有五条。而脉浮发热。小便不利者。一用五苓。为其水与热结故也。一用猪苓。为其水与热结。而阴气复伤也。其水入则吐者。亦用五苓。为其热消而水停也。渴不止者。则用文蛤。为其水消而热在也。其口干燥者。则用白虎加人参。为其热甚而津伤也。此为同源而异流者。

　　治法亦因之各异如此。学人所当细审也。

　　猪苓汤方猪苓（去皮） 茯苓 阿胶 滑石 泽泻（各一两）

　　上五味。以水四升。先煮四味。取二升。去滓。内胶烊消。温服七合。日三服。

　　卷中

　　水气病脉证并治第十四

　　师曰。病有风水。有皮水。有正水。有石水。有黄汗。风水其脉自浮。外证骨节疼痛恶风。皮水其脉亦浮。外证 肿。按之没指。不恶风。其腹如鼓。不渴。当发其汗。正水其脉沉迟。外证自喘。

　　石水其脉自沉。外证腹满不喘。黄汗其脉沉迟。身发热。胸满。四肢头面肿。久不愈。必致痈脓。

　　风水。水为风激。因风而病水也。风伤皮毛。而湿流关节。故脉浮恶风而骨节疼痛也。皮水。水行皮中。内合肺气。故其脉亦浮。不兼风。故不恶风也。其腹如鼓。即内经 然不坚之意。以其病在皮肤。而不及肠脏。故外有胀形。而内无满喘也。水在皮者。宜从汗解。故曰当发其汗。正水。肾脏之水自盛也。石水。水之聚而不行者也。正水乘阳之虚而侵及上焦。故脉沉迟而喘。石水因阴之盛而结于少腹。故脉沉腹满而不喘也。黄汗。汗出沾衣如柏汁。得之湿热交病。而湿居热外。其盛于上而阳不行。则身热胸满。四肢头面肿。久则侵及于里而营不通。则逆于肉理而为痈脓也。

　　脉浮而洪。浮则为风。洪则为气。风气相搏。风强则为瘾疹。身体为痒。痒者为泄风。久为痂癞。

　　气强则为水。难以俯仰。风气相击。身体洪肿。汗出乃愈。恶风则虚。此为风水。不恶风者。小便通利。上焦有寒。其口多涎。此为黄汗。

　　风、天之气。气、人之气。是皆失其和者也。风气相搏。风强则气从风而侵淫肌体。故为瘾疹。

　　气强则风从气而鼓涌水液。故为水。风气并强。两相搏击。而水液从之。则为风水。汗之则风去而水行。故曰汗出乃愈。然风水之病。其状与黄汗相似。故仲景于此复辨其证。以恶风者为风水。不恶风者为黄汗。而风水之脉浮。黄汗之脉沉。更不必言矣。

　　寸口脉沉滑者。中有水气。面目肿大有热。名曰风水。视人之目窠上微肿。如蚕新卧起状。其颈脉动。时时咳。按其手足上。陷而不起者风水。

　　风水其脉自浮。此云沉滑者。乃水脉。非风脉也。至面目肿大有热。则水得风而外浮。其脉亦必变而为浮矣。仲景不言者。以风水该之也。目窠上微肿。如蚕新卧起状者。内经所谓水为阴。而目下亦阴。聚水者必微肿先见于目下是也。颈脉动者。颈间人迎脉动甚。风水上凑故也。时时咳者。水渍入肺也。按其手足上陷而不起。与内经以手按其腹。随手而起。如裹水之状者不同。然腹中气大。而肢间气细。气大则按之随手而起。气细则按之 而不起。而其浮肿则一也。

　　太阳病。脉浮而紧。法当骨节疼痛。反不疼。身体反重而酸。其人不渴。汗出即愈。此为风水。恶寒者。此为极虚发汗得之。渴而不恶寒者。此为皮水。身肿而冷。状如周痹。胸中窒。不能食。反聚痛。暮躁不得眠。此为黄汗。痛在骨节。咳而喘。不渴者。此为肺胀。其状如肿。发汗则愈。然诸病此者。渴而下利。小便数者。皆不可发汗。

　　太阳有寒。则脉紧骨疼。有湿则脉濡身重。有风则脉浮体酸。此明辨也。今得伤寒脉而骨节不疼。

　　身体反重而酸。即非伤寒。乃风水外胜也。风水在表而非里。故不渴。风固当汗。水在表者亦宜汗。故曰汗出即愈。然必气盛而实者。汗之乃愈。不然则其表益虚。风水虽解。而恶寒转增矣。故曰恶寒者。

　　此为极虚发汗得之。若其渴而不恶寒者。则非病风。而独病水。不在皮外。而在皮中。视风水为较深矣。其证身肿而冷。状如周痹。周痹为寒湿痹其阳。皮水为水气淫于肤也。胸中窒。不能食者。寒袭于外。而气窒于中也。反聚痛。暮躁不得眠者。热为寒郁。而寒甚于暮也。寒湿外淫。必流关节。故曰此为黄汗。痛在骨节也。其咳而喘不渴者。水寒伤肺。气攻于表。有如肿病。而实同皮水。故曰发汗则愈。然此诸病。若其人渴而下利。小便数者。则不可以水气当汗而概发之也。仲景丁宁之意。

　　岂非虑人之津气先亡耶。

　　或问前二条云。风水外证。骨节疼。此云骨节反不疼。身体反重而酸。前条云皮水不渴。此云渴何也。曰。风与水合而成病。其流注关节者。则为骨节疼痛。其侵淫肌体者。则骨节不疼。而身体酸重。由所伤之处不同故也。前所云皮水不渴者。非言皮水本不渴也。谓腹如鼓而不渴者。病方外盛而未入里。犹可发其汗也。此所谓渴而不恶寒者。所以别于风水之不渴而恶风也。程氏曰。水气外留于皮。内薄于肺。故令人渴是也。

　　里水者。一身面目黄肿。其脉沉。小便不利。故令病水。假令小便自利。此亡津液。故令渴。越婢加术汤主之。（方见中风）

　　里水。水从里积。与风水不同。故其脉不浮而沉。而盛于内者必溢于外。故一身面目悉黄肿也。

　　水病小盒饭不利。今反自利。则津液消亡。水病已而渴病起矣。越婢加术。是治其水。非治其渴也。以其身面悉肿。故取麻黄之发表。以其肿而且黄。知其湿中有热。故取石膏之清热。与白术之除湿。不然。

　　则渴而小便利者。而顾犯不可发汗之戒耶。或云此治小便利。黄肿未去者之法。越婢散肌表之水。白术止渴生津也。亦通。

　　趺阳脉当伏。今反紧。本自有寒。疝瘕。腹中痛。医反下之。即胸满短气。趺阳脉当伏。今反数。

　　本自有热。消谷。小便数。今反不利。此欲作水。

　　趺阳虽系胃脉。而出于阴部。故其脉当伏。今反紧者。以其腹中宿有寒疾故也。寒则宜温而反下之。阳气重伤。即胸满短气。其反数者。以其胃中有热故也。热则当消谷而小便数。今反不利。则水液日积。故欲作水。夫阴气伤者。水为热蓄而不行。阳气竭者。水与寒积而不下。仲景并举二端。以见水病之原有如此也。

　　寸口脉浮而迟。浮脉则热。迟脉则潜。热潜相搏。名曰沉。趺阳脉浮而数。浮脉即热。数脉即止。

　　热止相搏。名曰伏。沉伏相搏。名曰水。沉则络脉虚。伏则小便难。虚难相搏。水走皮肤。即为水矣。

　　热而潜。则热有内伏之势。而无外发之机矣。故曰沉。热而止。则热有留滞之象。而无营运之道矣。故曰伏。热留于内而不行。则水气因之而蓄。故曰沉伏相搏。名曰水。热留于内。则气不外行。

　　而络脉虚。热止于中。则阳不下化。而小便难。以不化之水。而当不行之气。则惟有浸淫躯壳而已。

　　故曰虚难相搏。水走皮肤。即为水矣。此亦所谓阴气伤者。水为热蓄不下者也。

　　寸口脉弦而紧。弦则卫气不行。即恶寒。水不沾流。走于肠间。少阴脉紧而沉。紧则为痛。沉则为水。小便即难。

　　此二条并阳衰阴胜之证。而寸口则主卫气。少阴则主肾阳。主卫气者。寒从外得。而阳气被抑。

　　主肾阳者。寒自内生。而气化不速。亦即所谓阳气竭者。水与寒积而不行者也。

　　脉得诸沉。当责有水。身体肿重。水病脉出者死。

　　水为阴。阴盛故令脉沉。又水行皮肤。营卫被遏。亦令脉沉。若水病而脉出。则真气反出邪水之上。根本脱离。而病气独胜。故死。出与浮迥异。浮者盛于上而弱于下。出则上有而下绝无也。

　　夫水病患目下有卧蚕。面目鲜泽。脉伏。其人消渴。病水腹大。小便不利。其脉沉绝者有水。可下之。

　　目下有卧蚕者。目下微肿。如蚕之卧。经所谓水在腹者。必使目下肿也。水气足以润皮肤而壅营卫。故面目鲜泽。且脉伏不起也。消渴者。阳气被郁而生热也。病水。因水而为病也。夫始因水病而生渴。继因消渴而益病水。于是腹大。小便不利。其脉沉绝。水气瘀壅而不行。脉道被遏而不出。其势亦太甚矣。故必下其水。以通其脉。

　　问曰。病下利后渴饮水。小便不利。腹满因肿者。何也。答曰。此法当病水。若小便自利。及汗出者。自当愈。

　　下利后阴亡无液。故渴欲饮水。而土虚无气。不能制水。则又小便不利。腹满因肿。知其将聚水为病矣。

　　若小便利。则从下通。汗出则从外泄。水虽聚而旋行。故病当愈。然其所以汗与利者。气内复而机自行也。岂辛散淡渗。所能强责之哉。

　　心水者。其身重而少气。不得卧。烦而躁。其人阴肿。肝水者。其腹大。不能自转侧。胁下腹痛。

　　时时津液微生。小便续通。肺水者。其身肿。小便难。时时鸭溏。脾水者。其腹大。四肢苦重。津液不生。但苦少气。小便难。肾水者。其腹大。脐肿腰痛。不得溺。阴下湿如牛鼻上汗。其足逆冷。面反瘦。

　　心、阳脏也。而水困之。其阳则弱。故身重而少气也。阴肿者。水气随心气下交于肾也。肝病喜归脾。脾受肝之水而不行。则腹大不能转侧也。肝之腑在胁。而气连少腹。故胁下腹痛也。时时津液微生。小便续通者。肝喜冲逆而主疏泄。水液随之而上下也。肺主气化。治节一身。肺以其水行于身则肿。无气以化其水。则小便难。鸭溏。如鸭之后。水粪杂下也。脾主腹而气行四肢。脾受水气。则腹大四肢重。津气生于谷。谷气运于脾。脾湿不运。则津液不生而少气。小便难者。湿不行也。身半以下。肾气主之。水在肾。则腰痛、脐肿、腹大也。不得溺。阴下湿。如牛鼻上汗。其足逆冷者。肾为阴。水亦为阴。两阴相得。阳气不行。而湿寒独胜也。面反瘦者。面为阳。阴盛于下。则阳衰于上也。

　　师曰。诸有水者。腰以下肿。当利小便。腰以上肿。当发汗乃愈。

　　腰以下为阴。阴难得汗而易下泄。故当利小便。腰以上为阳。阳易外泄。故当发汗。各因其势而利导之也。

　　师曰。寸口脉沉而迟。沉则为水。迟则为寒。寒水相搏。趺阳脉伏。水谷不化。脾气衰则 溏。

　　胃气衰则身肿。少阳脉卑。少阴脉细。男子则小便不利。妇人则经水不通。经为血。血不利则为水。

　　名曰血分。

