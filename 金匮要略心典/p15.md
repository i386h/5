<!-- { "loadSidebar": true } -->
　　此合诊寸口、趺阳。而知为寒水胜而胃阳不行也。胃阳不行。则水谷不化。水谷不化。则脾胃俱衰。脾气主里。故衰则 溏。胃气主表。故衰则身肿也。少阳者。生气也。少阴者。地道也。而俱受气于脾胃。脾胃衰则少阳脉卑。而生气不荣。少阴脉细。而地道不通。男子则小便不利。妇人则经血不通。而其所以然者。则皆阳气不行。阴气乃结之故。曰血分者。谓虽病于水。而实出于血也。

　　师曰。寸口脉沉而数。数则为出。沉则为入。出则为阳实。入则为阴结。趺阳脉微而弦。微则无胃气。弦则不得息。少阴脉沉而滑。沉则为在里。滑则为实。沉滑相搏。血结胞门。其瘕不写。经络不通。名曰血分。

　　此合诊寸口、趺阳、少阴。而知其气壅于阳。胃虚于中。而血结于阴也。出则为阳实者。肺被热而治不行也。弦则不得息者。胃受制而气不利也。夫血结在阴。惟阳可以通之。而胃虚受制。肺窒不行。更何恃而开其结。行其血耶。惟有凝聚癃闭。转成水病而已。故曰血结胞门。其瘕不写。经络不通。名曰血分。亦如上条所云也。但上条之结。为血气虚少而行之不利也。此条之结。为阴阳壅郁而欲行不能也。仲景并列于此。以见血分之病。虚实不同如此。

　　问曰。病有血分、水分。何也。师曰。经水前断、后病水。名曰血分。此病难治。先病水、后经水断。名曰水分。此病易治。何以故。去水。其经自下。

　　此复设问答。以明血分、水分之异。血分者。因血而病为水也。水分者。因水而病及血也。血病深而难通。故曰难治。水病浅而易行。故曰易治。

　　问曰。病者苦水。面目身体四肢皆肿。小便不利。脉之不言水。反言胸中痛。气上冲咽。状如炙肉。当微咳喘。审如师言。其脉何类。师曰。寸口脉沉而紧。沉为水。紧为寒。沉紧相搏。结在关元。

　　始时尚微。年盛不觉。阳衰之后。营卫相干。阳损阴盛。结寒微动。肾气上冲。咽喉塞噎。胁下急痛。

　　医以为留饮而大下之。气系不去。其病不除。复重吐之。胃家虚烦。咽燥欲饮水。小便不利。水谷不化。面目手足浮肿。又与葶苈丸下水。当时如小差。食饮过度。肿复如前。胸胁苦痛。象若奔豚。其水扬溢。则咳喘逆。当先攻击冲气令止。乃治咳。咳止其喘自瘥。先治新病。病当在后。

　　此水气先得。而冲气后发之证。面目肢体俱肿。咽喉噎塞。胸胁满痛。有似留饮。而实挟冲气也。冲气宜温降。不宜攻下。下之亦未必去。故曰气系不去。其病不除。医乃不知而复吐之。胃气重伤。胃液因尽。故咽燥欲饮水。而小便不利。水谷不化。且聚水而成病也。是当养胃气以行水。不宜径下其水。水虽下。终必复聚。故暂瘥而寻复如前也。水聚于中。气冲于下。其水扬溢上。及肺位。

　　则咳且喘逆。是不可攻其水。当先止其冲气。冲气既止。然后水气可去。水去则咳与喘逆俱去矣。先治新病。病当在后者。谓先治其冲气。而后治其水气也。

　　风水。脉浮身重。汗出恶风者。防已黄 汤主之。腹痛者加芍药。

　　此条义详痉湿 篇。虽有风水、风湿之异。然而水与湿非二也。

　　防己黄 汤方（见湿病）

　　风水恶风。一身悉肿。脉浮不渴。续自汗出。无大热。越婢汤主之。

　　此与上条证候颇同。而治特异。麻黄之发阳气。十倍防己。乃反减黄 之实表。增石膏之辛寒。

　　何耶。脉浮不渴句。或作脉浮而渴。渴者热之内炽。汗为热逼。与表虚出汗不同。故得以石膏清热。

　　麻黄散肿。而无事兼固其表也。

　　越婢汤方麻黄（六两） 石膏（半斤） 生姜（三两） 甘草（二两） 大枣（十二枚）

　　上五味。以水六升。先煮麻黄。去上沫。内诸药。煮取三升。分温三服。恶风加附子一枚。风水加术四两。

　　皮水为病。四肢肿。水气在皮肤中。四肢聂聂动者。防己茯苓汤主之。

　　皮中水气。浸淫四末。而壅遏卫气。气水相逐。则四肢聂聂动也。防己、茯苓善驱水气。桂枝得茯苓。则不发表而反行水。且合黄 、甘草。助表中之气。以行防己、茯苓之力也。

　　防己茯苓汤方防己 黄 桂枝（各三两） 茯苓（六两） 甘草（二两）

　　上五味。以水六升。煮取二升。分温三服。

　　里水。越婢加术汤主之。甘草麻黄汤亦主之。

　　里水。即前一身面目黄肿。脉沉。小便不利之证。越婢汤义见前。甘草、麻黄。亦内助土气。外行水气之法也。

　　越婢加术汤方（见上）

　　甘草麻黄汤方甘草（二两） 麻黄（四两）

　　上二味。以水五升。先煮麻黄。去上沫。内甘草。煮取三升。温服一升。重覆汗出。不汗再服。慎风寒。

　　水之为病。其脉沉小。属少阴。浮者为风。无水虚胀者为气。水发其汗即已。脉沉者。宜麻黄附子汤。浮者。宜杏子汤。

　　水气脉沉小者属少阴。言肾水也。脉浮者为风。即风水也。其无水而虚胀者。则为气病而非水病矣。气病不可发汗。水病发其汗则已。然而发汗之法。亦有不同。少阴则当温其经。风水即当通其肺。

　　故曰脉沉者。宜麻黄附子汤。脉浮者。宜杏子汤。沉谓少阴。浮谓风也。

　　麻黄附子汤方麻黄（三两） 甘草（二两） 附子（一枚炮）

　　上三味。以水七升。先煮麻黄。去上沫。内诸药。煮取二升半。温服八合。日三服。

　　杏子汤方（缺恐是麻黄杏仁甘草石膏汤）

　　厥而皮水者。蒲灰散主之。

　　厥而皮水者。水邪外盛。隔其身中之阳。不行于四肢也。此厥之成于水者。去其水则厥自愈。不必以附子、桂枝之属。助其内伏之阳也。蒲灰散义见前。

　　蒲灰散方（见消渴）

　　问曰。黄汗之为病。身体肿。发热汗出而渴。状如风水。汗沾衣。色正黄。如柏汁。脉自沉。何从得之。师曰。以汗出入水中浴。水从汗孔入得之。宜 芍桂酒汤主之。

　　黄汗之病。与风水相似。但风水脉浮。而黄汗脉沉。风水恶风。而黄汗不恶风为异。其汗沾衣色正黄如柏汁。则黄汗之所独也。风水为风气外合水气。黄汗为水气内遏热气。热被水遏。水与热得。

　　交蒸互郁。汗液则黄。黄 、桂枝、芍药。行阳益阴。得酒则气益和而行愈周。盖欲使营卫大行。而邪气毕达耳。云苦酒阻者。欲行而未得遽行。久积药力。乃自行耳。故曰服至六七日乃解。

　　按前第二条云。小便通利。上焦有寒。其口多涎。此为黄汗。第四条云。身肿而冷。状如周痹。

　　此云黄汗之病。身体肿。发热汗出而渴。后又云剧者不能食。身疼重。小便不利。何前后之不侔也。

　　岂新久微甚之辨欤。夫病邪初受。其未郁为热者。则身冷。小便利。口多涎。其郁久而热甚者。则身热而渴。小便不利。亦自然之道也。

　　 芍桂酒汤方黄 （五两） 芍药 桂枝（各三两）

　　上三味。以苦酒一升。水七升相合。煮取三升。温服一升。当心烦。服至六七日乃解。若心烦不止者。以苦酒阻故也。

　　黄汗之病。两胫自冷。假令发热。此属历节。食已汗出。又身尝暮盗汗出者。此营气也。若汗出已反发热者。久久其身必甲错。发热不止者。必生恶疮。若身重。汗出已辄轻者。久久必身 。 即胸中痛。又从腰以上汗出。下无汗。腰 弛痛。如有物在皮中状。剧者不能食。身疼重。烦躁。小便不利。此为黄汗。桂枝加黄 汤主之。

　　两胫自冷者。阳被郁而不下通也。黄汗本发热。此云假令发热。便为历节者。谓胫热。非谓身热也。盖历节黄汗。病形相似。而历节一身尽热。黄汗则身热而胫冷也。食已汗出。又身尝暮卧盗汗出者。营中之热。因气之动而外浮。或乘阳之间而潜出也。然黄汗、郁证也。汗出则有外达之机。若汗出已反发热者。是热与汗俱出于外。久而肌肤甲错。或生恶疮。所谓自内之外而盛于外也。若汗出已身重辄轻者。是湿与汗俱出也。然湿虽出而阳亦伤。久必身 而胸中痛。若从腰以上汗出。下无汗者。

　　是阳上通而不下通也。故腰 弛痛。如有物在皮中状。其病之剧而未经得汗者。则窒于胸中而不能食。

　　壅于肉理而身体重。郁于心而烦躁。闭于下而小便不通利也。此其进退微甚之机。不同如此。而要皆水气伤心之所致。故曰此为黄汗。桂枝、黄 。亦行阳散邪之法。而尤赖饮热稀粥取汗。以发交郁之邪也。

　　桂枝加黄 汤方桂枝 芍药 甘草 黄 （各二两） 生姜（三两） 大枣（十二枚）

　　上六味。以水八升。煮取三升。温服一升。须臾。啜热稀粥一升余。以助药力。温覆取微汗。若不汗。更服。

　　师曰。寸口脉迟而涩。迟则为寒。涩为血不足。趺阳脉微而迟。微则为气。迟则为寒。寒气不足。

　　即手足逆冷。手足逆冷。则营卫不利。营卫不利。则腹满胁鸣相逐。气转膀胱。营卫俱劳。阳气不通即身冷。阴气不通即骨疼。阳前通则恶寒。阴前通则痹不仁。阴阳相得。其气乃行。大气一转。其气乃散。实则失气。虚则遗溺。名曰气分。

　　微则为气者。为气不足也。寒气不足。该寸口、趺阳为言。寒而气血复不足也。寒气不足。则手足无气而逆冷。营卫无源而不利。由是脏腑之中。真气不充。而客寒独胜。则腹满胁鸣相逐。气转膀胱。即后所谓失气、遗溺之端也。营卫俱劳者。营卫俱乏竭也。阳气温于表。故不通则身冷。阴气营于里。故不通即骨疼。不通者。虚极而不能行。与有余而壅者不同。阳前通则恶寒。阴前通则痹不仁者。阳先行而阴不与俱行。则阴失阳而恶寒。阴先行而阳不与俱行。则阳独滞而痹不仁也。盖阴与阳常相须也。不可失。失则气机不续而邪乃着。不失则上下交通而邪不容。故曰阴阳相得。其气乃行。大气一转。其气乃散。失气、遗溺。皆相失之征。曰气分者。谓寒气乘阳之虚。而病于气也。

　　气分。心下坚大如盘。边如旋盘。桂甘姜枣麻辛附子汤主之。

　　气分即寒气乘阳之虚。而结于气者。心下坚大如盘。边如旋盘。其势亦已甚矣。然不直攻其气。而以辛甘温药。行阳以化气。视后人之袭用枳、朴、香、砂者。工拙悬殊矣。云当汗出如虫行皮中者。

　　盖欲使既结之阳。复行周身而愈也。

　　桂甘姜枣麻辛附子汤方桂枝 生姜（各三两） 细辛（二两） 甘草 麻黄（各二两） 附子（一枚炮） 大枣（十二枚）

　　上七味。以水七升。先煮麻黄。去上沫。内诸药。煮取二升。分温三服。当汗出如虫行皮中。

