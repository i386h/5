<!-- { "loadSidebar": true } -->
　　附方瓜蒂散 治诸黄。（方见 ）

　　按删繁方云。服讫。吐出黄汁。亦治脉浮欲吐者之法也。

　　千金麻黄醇酒汤 治黄瘅。

　　麻黄（三两）

　　上一味。以美酒五升。煮取二升半。顿服尽。冬月用酒。春月用水煮之。

　　卷下

　　惊悸吐衄下血胸满瘀血病脉证治第十六

　　寸口脉动而弱。动即为惊。弱则为悸。

　　惊则气乱。故脉动。悸属里虚。故脉弱。动即为惊者。因惊而脉动。病从外得。弱则为悸者。因弱而为悸。病自内生。其动而且弱者。则内已虚。而外复干之也。

　　师曰。尺脉浮。目睛晕黄。衄未止。晕黄去。目睛慧了。知衄今止。

　　尺脉浮。知肾有游火。目睛晕黄。知肝有蓄热。衄病得此。则未欲止。盖血为阴类。为肾肝之火热所逼而不守也。若晕黄去。目睛且慧了。知不独肝热除。肾热亦除矣。故其衄今当止。

　　又曰。从春至夏衄者太阳。从秋至冬衄者阳明。

　　血从阴经并冲任而出者则为吐。从阳经并督脉而出者则为衄。故衄病皆在阳经。但春夏阳气浮。则属太阳。秋冬阳气伏。则属阳明为异耳。所以然者。就阴阳言。则阳主外。阴主内。就三阳言。则太阳为开。阳明为阖。少阳之脉不入鼻额。故不主衄也。

　　或问衄皆在阳是已。然所谓尺脉浮。目睛晕黄者。非阴中事乎。曰前所谓尺脉浮。目睛晕黄者。

　　言火自阴中出。非言衄自阴中来也。此所谓太阳、阳明者。言衄所从出之路也。谁谓病之在阳者。不即为阴之所迫而然耶。

　　衄家不可汗。汗出必额上陷。脉紧急。直视不能 。不得眠。

　　血与汗皆阴也。衄家复汗。则阴重伤矣。脉者血之府。额上陷者。额上两旁之动脉。因血脱于上而陷下不起也。脉紧急者。寸口之脉。血不荣而失其柔。如木无液而枝乃劲也。直视不 不眠者。阴气亡则阳独胜也。经云。夺血者无汗。此之谓夫。

　　病患面无色。无寒热。脉沉弦者衄。脉浮弱。手按之绝者下血。烦咳者必吐血。

　　面无色。血脱者色白不泽也。无寒热。病非外感也。衄因外感者。其脉必浮大。阳气重也。衄因内伤者。其脉当沉弦。阴气厉也。虽与前尺脉浮不同。其为阴之不靖则一也。若脉浮弱。按之绝者。

　　血下过多。而阴脉不充也。烦咳者。血从上溢。而心肺焦燥也。此皆病成而后见之诊也。

　　夫吐血。咳逆上气。其脉数而有热。不得卧者死。

　　脉数身热。阳独胜也。吐血咳逆上气不得卧。阴之烁也。以既烁之阴。而从独胜之阳。有不尽不已之势。故死。

　　夫酒客咳者。必致吐血。此因极饮过度所致也。

　　酒之热毒。积于胃而熏于肺则咳。久之肺络热伤。其血必随咳而吐出。云此因极饮过度所致者。

　　言当治其酒热。不当治其血也。

　　寸口脉弦而大。弦则为减。大则为芤。减则为寒。芤则为虚。虚寒相搏。此名为革。妇人则半产漏下。男子则亡血。

　　此条已见虚劳病中。仲景复举之者。盖谓亡血之证。有从虚寒得之者耳。

　　亡血不可发其表。汗出即寒栗而振。

　　亡血者亡其阴也。更发其表。则阳亦伤矣。阳伤者外不固。故寒栗。阴亡者内不守。故振振动摇。

　　前衄血复汗。为竭其阴。此则并亡其阳。皆所谓粗工嘻嘻者也。

　　病患胸满唇痿。舌青口燥。但欲漱水不欲咽。无寒热。脉微大来迟。腹不满。其人言我满。为有瘀血。病者如有热状。烦满。口干燥而渴。其脉反无热。此为阴伏。是瘀血也。当下之。

　　此二条。辨瘀血之见证。胸满者。血瘀而气为之不利也。唇痿舌青。血不荣也。口燥欲漱水者。

　　血结则气燥也。无寒热。病不由表也。脉微大来迟。血积经隧。则脉涩不利也。腹不满。其人言我满。

　　外无形而内实有滞。知其血积在阴。而非气壅在阳也。故曰为有瘀血。

　　如有热状。即下所谓烦满口干燥而渴也。脉无热。不数大也。有热证而无热脉。知为血瘀不流。

　　不能充泽所致。故曰此为阴伏。阴伏者。阴邪结而伏于内也。故曰当下。

　　火邪者。桂枝去芍药加蜀漆牡蛎龙骨救逆汤主之。

　　此但举火邪二字。而不详其证。按伤寒论云。伤寒脉浮。医以火迫劫之。亡阳。必惊狂。起卧不安。又曰。太阳病。以火熏之。不得汗。其人必躁。到经不解。必圊血。名为火邪。仲景此条。殆为惊悸下血备其证欤。桂枝汤去芍药之酸。加蜀漆之辛。盖欲使火气与风邪一时并散。而无少有留滞。

　　所谓从外来者。驱而出之于外也。龙骨、牡蛎。则收敛其浮越之神与气尔。

　　桂枝去芍药加蜀漆牡蛎龙骨救逆汤方桂枝（三两去皮） 甘草（二两炙） 龙骨（四两） 牡蛎（五两熬） 生姜（三两） 大枣（十二枚）

　　蜀漆（三两洗去腥）

　　上为末。以水一斗二升。先煮蜀漆。减二升。内诸药。煮取三升。去滓。温服一升。

　　心下悸者。半夏麻黄丸主之。

　　此治饮气抑其阳气者之法。半夏蠲饮气。麻黄发阳气。妙在作丸与服。缓以图之。则麻黄之辛甘。

　　不能发越津气。而但升引阳气。即半夏之苦辛。亦不特蠲除饮气。而并和养中气。非仲景神明善变者。

　　其孰能与于此哉。

　　半夏麻黄丸方半夏 麻黄（各等分）

　　上二味末之。炼蜜和丸小豆大。饮服三丸。日三服。

　　吐血不止者。柏叶汤主之。

　　按、仁斋直指云。血遇热则宣行。故止血多用凉药。然亦有气虚挟寒。阴阳不相为守。营气虚散。

　　血亦错行者。此干姜、艾叶之所以用也。而血既上溢。其浮盛之势。又非温药所能御者。故以柏叶抑之使降。马通引之使下。则妄行之血顺而能下。下而能守矣。

　　柏叶汤方柏叶 干姜（各三两） 艾（三把）

　　上三味。以水五升。取马通汁一升。合煮取一升。分温再服。千金加阿胶三两。亦佳。

　　下血、先便后血。此远血也。黄土汤主之。

　　下血先便后血者。由脾虚气寒。失其统御之权。而血为之不守也。脾去肛门远。故曰远血。黄土温燥入脾。合白术、附子。以复健行之气。阿胶、生地黄、甘草。以益脱竭之血。而又虑辛温之品。

　　转为血病之厉。故又以黄芩之苦寒。防其太过。所谓有制之师也。

　　黄土汤方甘草 干地黄 白术 附子 阿胶 黄芩（各三两） 灶中黄土（半斤）

　　上七味。以水八升。煮取三升。分温二服。

　　下血、先血后便。此近血也。赤豆当归散主之。（方见狐惑）

　　下血先血后便者。由大肠伤于湿热。而血渗于下也。大肠与肛门近。故曰近血。赤小豆能行水湿。

　　解热毒。当归引血归经。且举血中陷下之气也。

　　心气不足。吐血衄血。泻心汤主之。

　　心气不足者。心中之阴气不足也。阴不足则阳独盛。血为热迫。而妄行不止矣。大黄、黄连、黄芩。泻其心之热而血自宁。寇氏云。若心气独不足。则当不吐衄也。此乃邪热因不足而客之。故令吐衄。以苦泄其热。以苦补其心。盖一举而两得之。此说亦通。济众方用大黄、生地汁治衄血。其下热凉血。亦泻心汤类耳。

　　泻心汤方大黄（二两） 黄连 黄芩（各一两）

　　上三味。以水三升。煮取一升。顿服之。

　　卷下

　　呕吐哕下利病脉证治第十七

　　夫呕家有痈脓。不可治呕。脓尽自愈。

　　痈脓。胃中有痈。脓从呕出也。是因痈脓而呕。脓尽痈已。则呕自愈。不可概以止吐之药治之也。

　　先呕却渴者。此为欲解。先渴却呕者。为水停心下。此属饮家。呕家本渴。今反不渴者。心下有支饮故也。此属支饮。

　　呕家必有停痰宿水。先呕却渴者。痰水已去。而胃阳将复也。故曰此为欲解。先渴却呕者。因热饮水过多。热虽解而饮旋积也。此呕因积饮所致。故曰此属饮家。呕家本渴。水从呕去故也。今反不渴者。以宿有支饮在心下。愈动而愈出也。故曰此属支饮。

　　问曰。病患脉数。数为热。当消谷引饮。而反吐者。何也。师曰。以发其汗。令阳微膈气虚。脉乃数。数为客热。不能消谷。胃中虚冷故也。脉弦者虚也。胃气无余。朝食暮吐。变为胃反。寒在于上。医反下之。令脉反弦。故名曰虚。

　　脉数为热。乃不能消谷引饮而反吐者。以发汗过多。阳微膈虚所致。则其数为客热上浮之数。而非胃实气热之数矣。客热如客之寄。不久即散。故不能消谷也。脉弦为寒。乃不曰寒而曰虚者。以寒在于上。而医反下之所致。故其弦非阴寒外加之弦。而为胃虚生寒之弦矣。胃虚且寒。阳气无余。则朝食暮吐而变为胃反也。读此知数脉弦脉。均有虚候。曰热曰寒。盖浅之乎言脉者耳。

　　寸口脉微而数。微则无气。无气则营虚。营虚则血不足。血不足则胸中冷。

　　此因数为客热。而推言脉微而数者。为无气而非有热也。气者营之主。故无气则营虚。营者血之源。故营虚则血不足。营卫俱虚则胸中之积而为宗气者少矣。故胸中冷。

　　合上二条言之。客热固非真热。不可以寒治之。胸中冷亦非真冷。不可以热治之。是皆当以温养真气为主。真气、冲和纯粹之气。此气浮则生热。沉则生冷。温之则浮焰自收。养之则虚冷自化。若热以寒治。寒以热治。则真气愈虚。寒热内贼。而其病益甚矣。

　　趺阳脉浮而涩。浮则为虚。涩则伤脾。脾伤则不磨。朝食暮吐。暮食朝吐。宿谷不化。名曰胃反。

　　脉紧而涩。其病难治。

　　此因胃气无余。变为胃反。而推言其病之并在于脾也。夫胃为阳。脾为阴。浮则为虚者。胃之阳虚也。涩则伤脾者。脾之阴伤也。谷入于胃而运于脾。脾伤则不能磨。脾不磨则谷不化。而朝食者暮当下。暮食者朝当下。若谷不化。则不得下。不得下。必反而上出也。夫脾胃、土也。土德本缓。而脉反紧。

　　则肝有余。土气本和。而脉反涩。则血不足。脏真不足。而贼邪有余。故曰难治。

　　病患欲吐者。不可下之。

　　病患欲吐者。邪在上而气方逆。若遽下之。病气必与药气相争。而正乃蒙其祸矣。否则里虚邪入。

　　病气转深。或痞或利。未可知也。故曰不可下之。

　　哕而腹满。视其前后。知何部不利。利之愈。

　　哕而腹满者。病在下而气溢于上也。与病患欲吐者不同。故当视其前后二阴。知何部不利而利之。

　　则病从下出。而气不上逆。腹满与哕俱去矣。

　　呕而胸满者。吴茱萸汤主之。

