<!-- { "loadSidebar": true } -->
　　清与圊同。即完谷也。是为里虚气寒。乃不温养中土。而反攻令汗出。则阳气重虚。阳虚者。气不化。故胀满。

　　下利脉沉而迟。其人面少赤。身有微热。下利清谷者。必郁冒汗出而解。病患必微厥。所以然者。

　　其面戴阳。下虚故也。

　　喻氏曰。下利脉沉迟。而面少赤。身微热者。阴盛而格阳在上在外也。若其人阳尚有根。其格出者。终必复返。阳返而阴未肯降。必郁冒少顷。然后阳胜而阴出为汗。阴出为汗。阴邪乃解。自不下利矣。阳入阴出。俨有龙战于野。其血玄黄之象。病患能无微厥乎。

　　下利后脉绝。手足厥冷。 时脉还。手足温者生。脉不还者死。

　　下利后脉绝。手足厥冷者。阴先竭而阳后脱也。是必俟其 时经气一周。其脉当还。其手足当温。

　　设脉不还。其手足亦必不温。则死之事也。

　　下利后腹胀满。身体疼痛者。先温其里。乃攻其表。温里宜四逆汤。攻表宜桂枝汤。

　　下利腹胀满。里有寒也。身体疼痛。表有邪也。然必先温其里。而后攻其表。所以然者。里气不充。则外攻无力。阳气外泄。则里寒转增。自然之势也。而四逆用生附。则寓发散于温补之中。桂枝有甘、芍。则兼固里于散邪之内。仲景用法之精如此。

　　四逆汤方（见上）

　　桂枝汤方桂枝 白芍 生姜（各三两） 甘草（二两） 大枣（十二枚）

　　上五味。 咀。以水七升。微火煮。取三升。去滓。适寒温。服一升。服已须臾。啜稀热粥一升。

　　以助药力。温覆令一时许。遍身 微似有汗者益佳。不可令如水流漓。病必不除。若一服汗出病瘥。

　　停后服。

　　下利三部脉皆平。按之心下坚者。急下之。宜大承气汤。下利脉迟而滑者实也。利未欲止。急下之。宜大承气汤。下利脉反滑者。当有所去。下乃愈。宜大承气汤。下利已瘥。至其年月日时复发者。

　　以病不尽故也。当下之。宜大承气汤。

　　下利有里虚脏脱者。亦有里实腑闭者。昔人所谓利者不利是也。按之心下坚。其证的矣。脉虽不实大。而亦未见微弱。自宜急下。使实去则利止。通因通用之法也。脉迟为寒。然与滑俱见。则不为寒而反为实。以中实有物。能阻其脉行之机也。夫利因实而致者。实不去则利不已。故宜急下。病已瘥而至其时复发者。陈积在脾也。脾主信。故按期复发。是当下之。令陈积去。则病本拔而愈。

　　大承气汤方（见痉）

　　下利谵语者。有燥屎也。小承气汤主之。

　　谵语者。胃实之征。为有燥屎也。与心下坚脉滑者大同。然前用大承气者。以因实而致利。去之惟恐不速也。此用小承气者。以病成而适实。攻之恐伤及其正也。

　　小承气汤方大黄（四两） 枳实（三枚） 浓朴（三两炙）

　　上三味。以水四升。煮取一升二合。去滓。分温二服。得利则止。

　　下利便脓血者。桃花汤主之。

　　此治湿寒内淫。脏气不固。脓血不止者之法。赤石脂理血固脱。干姜温胃驱寒。粳米安中益气。崔氏去粳米加黄连、当归。用治热利。乃桃花汤之变法也。

　　桃花汤方赤石脂（一斤一半全用一半筛末） 干姜（一两） 粳米（一升）

　　上三味。以水七升。煮米熟去滓。温服七合。内赤石脂末方寸匕。日三服。若一服愈。余勿服。

　　热利下重者。白头翁汤主之。

　　此治湿热下注。及伤寒热邪入里作利者之法。白头翁汤苦以除湿。寒以胜热也。

　　白头翁汤方白头翁 黄连 黄柏 秦皮（各三两）

　　上四味。以水七升。煮取三升。去滓。温服一升。不愈更服。

　　下利后更烦。按之心下濡者。为虚烦也。栀子豉汤主之。

　　下利后更烦者。热邪不从下减。而复上动也。按之心下濡。则中无阻滞可知。故曰虚烦。香豉、栀子。能撤热而除烦。得吐则热从上出而愈。因其高而越之之意也。

　　栀子豉汤方栀子（十四枚擘） 香豉（四合绵裹）

　　上二味。以水四升。先煮栀子。得二升半。内豉。煮取一升半。去滓。分二服。温进一服。得吐则愈。

　　下利清谷。里寒外热。汗出而厥。通脉四逆汤主之。

　　挟热下利者。久则必伤脾阴。中寒清谷者。甚则并伤肾阳。里寒外热。汗出而厥。有阴内盛而阳外亡之象。通脉四逆。即四逆加干姜一倍。所谓进而求阳。以收散亡之气也。

　　通脉四逆汤方附子（一枚生用） 干姜（三两强人可四两） 甘草（二两炙）

　　上三味。以水三升。煮取一升二合。去滓。分温再服。

　　下利肺痛。紫参汤主之。

　　赵氏曰。大肠与肺合。大抵肠中积聚。则肺气不行。肺有所积。大肠亦不固。二害互为病。大肠病而气塞于肺者痛。肺有积者亦痛。痛必通用。紫参通九窍。利大小肠。气通则痛愈。积去则利自止。喻氏曰。

　　后人有疑此非仲景之方者。夫讵知肠胃有病。其所关全在肺气耶。程氏疑是腹痛。本草云。紫参治心腹积聚。寒热邪气。

　　紫参汤方紫参（半斤） 甘草（三两）

　　上二味。以水五升。先煮紫参。取二升。内甘草。煮取一升半。分温三服。

　　气利。诃黎勒散主之。

　　气利。气与屎俱失也。诃黎勒涩肠而利气。粥饮安中益肠胃。顿服者。补下治下。制以急也。

　　诃黎勒散方诃黎勒（十枚煨）

　　上一味为散。粥饮和顿服。

　　附方千金翼小承气汤 治大便不通。哕数谵语。（方见上）

　　外台黄芩汤 治干呕下利。

　　黄芩 人参 干姜（各三两） 桂枝（一两） 大枣（十二枚） 半夏（半升）

　　上六味。以水七升。煮取三升。温分三服。

　　此与前黄芩加半夏生姜汤治同。而无芍药、甘草、生姜。有人参、桂枝、干姜。则温里益气之意居多。凡中寒气少者。可于此取法焉。其小承气汤。即前下利谵语有燥屎之法。虽不赘可也。

　　卷下

　　疮痈肠痈浸淫病脉证并治第十八

　　诸浮数脉。应当发热。而反洒淅恶寒。若有痛处。当发其痈。师曰。诸痈肿。欲知有脓无脓。以手掩肿上。热者为有脓。不热者为无脓。

　　浮数脉皆阳也。阳当发热。而反洒淅恶寒者。卫气有所遏而不出也。夫卫主行营气者也。而营过实者。反能阻遏其卫。若有痛处。则营之实者已兆。故曰当发其痈。痈肿之候。脓不成。则毒不化。而毒不聚。则脓必不成。故以手掩其肿上。热者毒已聚。则有脓。不热者毒不聚。则无脓也。

　　肠痈之为病。其身甲错。腹皮急。按之濡。如肿状。腹无积聚。身无热。脉数。此为肠内有痈脓。

　　薏苡附子败酱散主之。

　　甲错、肌皮干起。如鳞甲之交错。由营滞于中。故血燥于外也。腹皮急。按之濡。气虽外鼓。而病不在皮间也。积聚为肿胀之根。脉数为身热之候。今腹如肿状而中无积聚。身不发热而脉反见数。

　　非肠内有痈。营郁成热而何。薏苡破毒肿。利肠胃为君。败酱一名苦菜。治暴热火疮。排脓破血为臣。

　　附子则假其辛热以行郁滞之气尔。

　　薏苡附子败酱散方薏苡仁（十分） 附子（二分） 败酱（五分）

　　上三味。杵为散。取方寸匕。以水二升。煎减半。顿服。小盒饭下。

　　肿痈者。少腹肿痞。按之即痛如淋。小便自调。时时发热。自汗出。复恶寒。其脉迟紧者。脓未成。可下之。脉洪数者。脓已成。不可下也。大黄牡丹汤主之。

　　肿痈。疑即肠痈之在下者。盖前之痈在小肠。而此之痈在大肠也。大肠居小肠之下。逼处膀胱。

　　致小腹肿痞。按之即痛如淋。而实非膀胱为害。故仍小便自调也。小肠为心之合。而气通于血脉。大肠为肺之合。而气通于皮毛。故彼脉数身无热。而此时时发热。自汗出。复恶寒也。脉迟紧者。邪暴遏而营未变。云可下者。谓可下之令其消散也。脉洪数者。毒已聚而营气腐。云不可下者。谓虽下之而亦不能消之也。大黄牡丹汤。肠痈已成未成。皆得主之。故曰有脓当下。无脓当下血。

　　大黄牡丹汤方大黄（四两） 牡丹（一两） 桃仁（五十个） 冬瓜仁（半升） 芒硝（三合）

　　上五味。以水六升。煮取一升。去滓。内芒硝。再煎沸。顿服之。有脓当下。如无脓当下血。

　　问曰。寸口脉浮微而涩。法当亡血若汗出。设不汗出者云何。曰若身有疮。被刀斧所伤。亡血故也。

　　血与汗皆阴也。阴亡。则血流不行。而气亦无辅。故脉浮微而涩也。经云。夺血者无汗。夺汗者无血。兹不汗出而身有疮。则知其被刀斧所伤而亡其血。与汗出不止者。迹虽异而理则同也。

　　病金疮。王不留行散主之。

　　金疮。金刃所伤而成疮者。经脉斩绝。营卫沮弛。治之者必使经脉复行。营卫相贯而后已。王不留行散。则行气血和阴阳之良剂也。

　　王不留行散方王不留行（十分八月八日采） 蒴 细叶（十分七月七日采） 甘草（十八分） 黄芩（二分）

　　桑东南根白皮（十分三月三日采） 川椒（三分） 浓朴（二分） 干姜（二分） 芍药（二分）

　　上九味。王不留行、蒴 、桑皮三味。烧灰存性。各别杵筛。合治之为散。服方寸匕。小疮即粉之。大疮但服之。产后亦可服。如风寒。桑根勿取之。前三物阴干百日。

　　排脓散方枳实（十六枚） 芍药（六分） 桔梗（二分）

　　上三味。杵为散。取鸡子黄一枚。以药散与鸡黄相等。揉和令相得。饮和服之。日一服。

　　枳实苦寒。除热破滞为君。得芍药则通血。得桔梗则利气。而尤赖鸡子黄之甘润。以为排脓化毒之本也。

　　排脓汤方甘草（二两） 桔梗（三两） 生姜（一两） 大枣（十枚）

　　上四味。以水三升。煮取一升。温服五合。日再服。

　　此亦行气血和营卫之剂。

　　浸淫疮。从口起流向四肢者可治。从四肢流来入口者不可治。浸淫疮。黄连粉主之。

　　浸淫疮。义如脏腑经络篇中。黄连粉方未见。大意以此为湿热浸淫之病。故取黄连一味为粉粉之。

　　苦以燥湿。寒以除热也。

　　卷下

　　趺蹶手指臂肿转筋狐疝蛔虫病脉证治第十九

　　师曰。病趺蹶。其人但能前不能却。刺 入二寸。此太阳经伤也。

　　人身经络。阳明行身之前。太阳行身之后。太阳伤。故不能却也。太阳之脉。下贯 内。刺之所以和利其经脉也。 、足肚也。

　　病患常以手指臂肿动。此人身体 者。藜芦甘草汤主之。

