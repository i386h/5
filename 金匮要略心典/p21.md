<!-- { "loadSidebar": true } -->
　　问曰。新产妇人有三病。一者病痉。二者病郁冒。三者大便难。何谓也。师曰。新产血虚多汗出。

　　喜中风。故令病痉。亡血复汗。寒多。故令郁冒。亡津液胃燥。故大便难。

　　痉、筋病也。血虚汗出。筋脉失养。风入而益其劲也。郁冒。神病也。亡阴血虚。阳气遂厥。而寒复郁之。则头眩而目瞀也。大便难者。液病也。胃藏津液而渗灌诸阳。亡津液胃燥。则大肠失其润而便难也。三者不同。其为亡血伤津则一。故皆为产后所有之病。

　　产妇郁冒。其脉微弱。呕不能食。大便反坚。但头汗出。所以然者。血虚而厥。厥而必冒。冒家欲解。必大汗出。以血虚下厥。孤阳上出。故头汗出。所以产妇喜汗出者。亡阴血虚。阳气独盛。故当汗出。阴阳乃复。大便坚。呕不能食。小柴胡汤主之。

　　郁冒虽有客邪。而其本则为里虚。故其脉微弱也。呕不能食。大便反坚。但头汗出。津气上行而不下逮之象。所以然者。亡阴血虚。孤阳上厥。而津气从之也。厥者必冒。冒家欲解。必大汗出者。

　　阴阳乍离。故厥而冒。及阴阳复通。汗乃大出而解也。产妇新虚。不宜多汗。而此反喜汗出者。血去阴虚。阳受邪气而独盛。汗出则邪去。阳弱而后与阴相和。所谓损阳而就阴是也。小柴胡主之者。以邪气不可不散。而正虚不可罔顾。惟此法为能解散客邪。而和利阴阳耳。

　　小柴胡汤方（见呕吐）

　　病解能食。七八日更发热者。此为胃实。宜大承气汤主之。

　　病解能食。谓郁冒解而能受食也。至七八日更发热。此其病不在表而在里。不属虚而属实矣。是宜大承气以下里实。

　　大承气汤方（见痉）

　　产后腹中 痛。当归生姜羊肉汤主之。兼主腹中寒疝。虚劳不足。

　　产后腹中 痛。与妊娠腹中 痛不同。彼为血虚而湿扰于内。此为血虚而寒动于中也。当归、生姜温血散寒。孙思邈云。羊肉止痛利产妇。

　　当归生姜羊肉汤方（见寒疝）

　　产后腹痛。烦满不得卧。枳实芍药散主之。

　　产后腹痛。而至烦满不得卧。知血郁而成热。且下病而碍上也。与虚寒 痛不同矣。枳实烧令黑。

　　能入血行滞。同芍药为和血止痛之剂也。

　　枳实芍药散方枳实（烧令黑勿太过） 芍药（等分）

　　上二味。杵为散。服方寸匕。日三服。并主痈脓。大麦粥下之。

　　师曰。产妇腹痛。法当以枳实芍药散。假令不愈者。此为腹中有瘀血着脐下。宜下瘀血汤主之。

　　亦主经水不利。

　　腹痛服枳实芍药而不愈者。以有瘀血在脐下。着而不去。是非攻坚破积之剂。不能除矣。大黄、桃仁、 虫。下血之力颇猛。用蜜丸者。缓其性不使骤发。恐伤上二焦也。酒煎顿服者。补下治下制以急。且去疾惟恐不尽也。

　　下瘀血汤方大黄（三两） 桃仁（二十个） 虫（二十枚去足熬）

　　上三味末之。炼蜜和为四丸。以酒一升煮一丸。取八合。顿服之。新血下如豚肝。

　　产后七八日。无太阳证。少腹坚痛。此恶露不尽。不大便。烦躁发热。切脉微实。更倍发热。日晡时烦躁者。不食。食则谵语。至夜即愈。宜大承气汤主之。热在里。结在膀胱也。

　　无太阳证者。无头痛恶寒之表证也。产后七八日。少腹坚痛。恶露不尽。但宜行血去瘀而已。然不大便。

　　烦躁。发热。脉实。则胃之实也。日晡为阳明旺时。而烦躁甚于他时。又胃热之验也。食气入胃。

　　长气于阳。

　　食入而助胃之热则谵语。至夜阳明气衰而谵语愈。又胃热之验也。故曰热在里。结在膀胱。里即阳明。

　　膀胱即少腹。盖谓不独血结于下。而亦热聚于中也。若但治其血而遗其胃。则血虽去而热不除。

　　即血亦未必能去。而大承气汤中。大黄、枳实。均为血药。仲景取之者。盖将一举而两得之欤。

　　产后风。续续数十日不解。头微疼。恶寒。时时有热。心下闷。干呕汗出。虽久。阳旦证续在者。

　　可与阳旦汤。

　　产后中风。至数十日之久。而头疼寒热等证不解。是未可卜度其虚。而不与解之散之也。阳旦汤治伤寒太阳中风挟热者。此风久而热续在者。亦宜以此治之。夫审证用药。不拘日数。表里既分。汗下斯判。

　　上条里热成实。虽产后七八日。与大承气而不伤于峻。此条表邪不解。虽数十日之久。与阳旦汤而不虑其散。非通于权变者。未足以语此也。

　　阳旦汤方（即桂枝汤加黄芩）

　　产后中风。发热面正赤。喘而头痛。竹叶汤主之。

　　此产后表有邪而里适虚之证。若攻其表。则气浮易脱。若补其里。则表多不服。竹叶汤。用竹叶、葛根、桂枝、防风、桔梗。解外之风热。人参、附子。固里之脱。甘草、姜、枣。以调阴阳之气。而使其平。乃表里兼济之法。

　　凡风热外淫。而里气不固者。宜于此取则焉。

　　竹叶汤方竹叶（一把） 葛根（三两） 防风 桔梗 桂枝 人参 甘草（各一两） 附子（一枚炮）

　　生姜（五两） 大枣（十五枚）

　　上十味。以水一斗。煮取二升半。分温三服。覆使汗出。头项强。用大附子一枚破之。如豆大。

　　前药扬去沫。呕者加半夏半升洗。

　　妇人乳中虚。烦乱呕逆。安中益气。竹皮大丸主之。

　　妇人乳中虚。烦乱呕逆者。乳子之时。气虚火胜。内乱而上逆也。竹茹、石膏。甘寒清胃。桂枝、甘草。辛甘化气。白薇性寒入阳明。治狂惑邪气。故曰安中益气。

　　竹皮大丸方生竹茹 石膏（各二分） 桂枝 白薇（各一分） 甘草（七分）

　　上五味末之。枣肉和丸。弹子大。饮服一丸。日三夜二服。有热倍白薇。烦喘者。加柏实一分。

　　产后下利虚极。白头翁加甘草阿胶汤主之。

　　伤寒热利下重者。白头翁汤主之。寒以胜热。苦以燥湿也。此亦热利下重。而当产后虚极。则加阿胶救阴。甘草补中生阳。且以缓连、柏之苦也。

　　白头翁加甘草阿胶汤方白头翁 甘草 阿胶（各二两） 秦皮 黄连 柏皮（各三两）

　　上六味。以水七升。煮取二升半。内胶令消尽。分温三服。

　　附方千金三物黄芩汤 治妇人在草蓐。自发露得风。四肢苦烦热。头痛者。与小柴胡汤。头不痛。

　　但烦者。此汤主之。

　　黄芩（一两） 苦参（二两） 干地黄（四两）

　　上三味。以水六升。煮取二升。温服一升。多吐下虫。

　　此产后血虚风入而成热之证。地黄生血。苦参、黄芩除热也。若头痛者。风未全变为热。故宜柴胡解之。

　　千金内补当归建中汤 治妇人产后虚羸不足。腹中刺痛不止。吸吸少气。或苦少腹急。痛引腰背。不能食饮。产后一月。日得服四五剂为善。令人强壮宜。

　　当归（四两） 桂枝 生姜（各三两） 芍药（六两） 甘草（二两） 大枣（十二枚）

　　上六味。以水一斗。煮取三升。分温三服。一日令尽。若大虚加饴糖六两。汤成内之。于火上暖令饴消。若去血过多。崩伤内衄不止。加地黄六两。阿胶二两。合八味汤成。内阿胶。若无当归。以芎代之。若无生姜。以干姜代之。

　　卷下

　　妇人杂病脉证并治第二十二

　　妇人中风。七八日续来寒热。发作有时。经水适断者。此为热入血室。其血必结。故使如疟状。发作有时。小柴胡汤主之。

　　中风七八日。寒热已止而续来。经水才行而适断者。知非风寒重感。乃热邪与血俱结于血室也。

　　热与血结。攻其血则热亦去。然虽结而寒热如疟。则邪既留连于血室。而亦侵淫于经络。设攻其血。

　　血虽去。邪必不尽。且恐血去而邪得乘虚尽入也。仲景单用小柴胡汤。不杂血药一味。意谓热邪解而乍结之血自行耳。

　　妇人伤寒发热。经水适来。昼日明了。暮则谵语。如见鬼状者。此为热入血室。治之无犯胃气。

　　及上二焦。必自愈。

　　伤寒发汗过多者。邪气离表则入阳明。经水适来者。邪气离表则入血室。盖虚则易入。亦惟虚者能受也。昼日明了。暮则谵语者。血为阴。暮亦为阴。阴邪遇阴乃发也。然热虽入而血不结。其邪必将自解。治之者但无犯胃气。及上二焦阳气而已。仲景盖恐人误以发热为表邪未解。或以谵语为阳明胃实。而或攻之或汗之也。

　　妇人中风。发热恶寒。经水适来。得之七八日。热除脉迟身凉和。胸胁满如结胸状。谵语者。此为热入血室也。当刺期门。随其实而取之。

　　热除脉迟身凉和而谵语者。病去表而之里也。血室者。冲任之脉。肝实主之。肝之脉布胁肋。上贯膈。其支者。复从肝别上膈。注于肺。血行室空。热邪独胜。则不特入于其宫。而亦得游其部。是以胸胁满如结胸状。许叔微云。邪气蓄血。并归肝经。聚于膻中。结于乳下。以手触之则痛。非汤剂可及。故当刺期门。期门、肝之募。随其实而取之者。随其结之微甚。刺而取之也。

　　阳明病。下血谵语者。此为热入血室。但头汗出。当刺期门。随其实而泻之。 然汗出者愈。

　　阳明之热。从气而之血。袭入胞宫。即下血而谵语。盖冲任之脉。并阳明之经。不必乘经水之来。

　　而后热得入之。故彼为血去而热入。此为热入而血下也。但头汗出者。阳通而闭在阴也。此虽阳明之热。而传入血室。则仍属肝家。故亦当刺期门以泻其实。刺已。周身 然汗出。则阴之闭者亦通。故愈。

　　妇人咽中如有炙脔。半夏浓朴汤主之。

　　此凝痰结气。阻塞咽嗌之间。千金所谓咽中帖帖。如有炙肉。吞不下。吐不出者是也。半夏、浓朴、生姜。辛以散结。苦以降逆。茯苓佐半夏利痰气。紫苏芳香。入肺以宣其气也。

　　半夏浓朴汤方半夏（一升） 浓朴（三两） 茯苓（四两） 生姜（五两） 苏叶（二两）

　　上五味。以水一斗。煮取四升。分温四服。日三夜一服。

　　妇人脏燥。喜悲伤欲哭。象如神灵所作。数欠伸。甘麦大枣汤主之。

　　脏燥。沈氏所谓子宫血虚。受风化热者是也。血虚脏燥。则内火扰而神不宁。悲伤欲哭。有如神灵。而实为虚病。前五脏风寒积聚篇。所谓邪哭使魂魄不安者。血气少而属于心也。数欠伸者。经云。

　　肾为欠、为嚏。又肾病者。善伸、数欠、颜黑。盖五志生火。动必关心。脏阴既伤。穷必及肾也。小麦为肝之谷。而善养心气。甘草、大枣。甘润生阴。所以滋脏气而止其燥也。

　　甘麦大枣汤方甘草（三两） 小麦（一升） 大枣（十枚）

