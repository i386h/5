<!-- { "loadSidebar": true } -->
　　上气面浮肿。肩息。其脉浮大不治。又加利尤甚。上气喘而躁者。此为肺胀。欲作风水。发汗则愈。

　　上气面浮肿。肩息。气但升而不降矣。脉复浮大。则阳有上越之机。脉偏盛者偏绝也。又加下利。

　　是阴复从下脱矣。阴阳离决。故当不治。肩息、息摇肩也。上气喘而躁者。水性润下。风性上行。水为风激。气凑于肺。所谓激而行之。可使在山者也。故曰。欲作风水。发汗令风去。则水复其润下之性矣。故愈。

　　肺痿。吐涎沫而不咳者。其人不渴。必遗尿。小便数。所以然者。以上虚不能制下故也。此为肺中冷。必眩。多涎唾。甘草干姜汤以温之。若服汤已渴者。属消渴。

　　此举肺痿之属虚冷者。以见病变之不同。盖肺为娇脏。热则气烁。故不用而痿。冷则气沮。故亦不用而痿也。遗尿、小便数者。肺金不用而气化无权。斯膀胱无制而津液不藏也。头眩、多涎唾者。经云上虚则眩。又云上焦有寒。其口多涎也。甘草、干姜。甘辛合用。为温肺复气之剂。服后病不去而加渴者。则属消渴。盖小便数而渴者为消。不渴者。非下虚即肺冷也。

　　甘草干姜汤方甘草（四两炙） 干姜（二两炮）

　　上 咀。以水三升。煮取一升五合。去滓。分温再服。

　　咳而上气。喉中水鸡声。射干麻黄汤主之。

　　咳而上气。肺有邪。则气不降而反逆也。肺中寒饮。上入喉间。为呼吸之气所激。则作声如水鸡。

　　射干、紫菀、款冬降逆气。麻黄、细辛、生姜发邪气。半夏消饮气。而以大枣安中。五味敛肺。恐劫散之药。并伤及其正气也。

　　射干麻黄汤方射干（三两） 麻黄 生姜（各四两） 细辛 紫菀 款冬花（各三两） 大枣（七枚） 半夏（半升） 五味（半升）

　　上九味。以水一斗二升。先煮麻黄两沸。去上沫。内诸药。煮取三升。分温三服。

　　咳逆上气。时时吐浊。但坐不得眠。皂荚丸主之。

　　浊、浊痰也。时时吐浊者。肺中之痰。随上气而时出也。然痰虽出而满不减。则其本有固而不拔之势。不迅而扫之。不去也。皂荚味辛入肺。除痰之力最猛。饮以枣膏。安其正也。

　　皂荚丸方皂荚（八两刮去皮酥炙）

　　上一味。末之。蜜丸梧子大。以枣膏和汤。服三丸。日三夜一服。

　　咳而脉浮者。浓朴麻黄汤主之。咳而脉沉者。泽漆汤主之。

　　此不详见证。而但以脉之浮沉为辨而异其治。按浓朴麻黄汤。与小青龙加石膏汤大同。则散邪蠲饮之力居多。而浓朴辛温。亦能助表。小麦甘平。则同五味敛安正气者也。泽漆汤以泽漆为主。而以白前、黄芩、半夏佐之。则下趋之力较猛。虽生姜、桂枝之辛。亦只为下气降逆之用而已。不能发表也。仲景之意。盖以咳皆肺邪。而脉浮者气多居表。故驱之使从外出为易。脉沉者气多居里。故驱之使从下出为易。亦因势利导之法也。

　　浓朴麻黄汤方浓朴（五两） 麻黄（四两） 石膏（如鸡子大） 杏仁（半升） 半夏（六升） 干姜 细辛（各二两） 小麦（一升） 五味（半升）

　　上九味。以水一斗二升。先煮小麦熟。去滓。内诸药。煮取三升。温服一升。日三服。

　　泽漆汤方半夏（半升） 泽漆（三升以东流水五斗煮取一斗五升） 紫参 生姜 白前（各五两） 甘草黄芩 人参 桂枝（各三两）

　　上九味。 咀。内泽漆汤中。煮取五升。温服五合。至夜尽。

　　火逆上气。咽喉不利。止逆下气。麦门冬汤主之。

　　火热挟饮致逆。为上气。为咽喉不利。与表寒挟饮上逆者悬殊矣。故以麦冬之寒治火逆。半夏之辛治饮气。人参、甘草之甘。以补益中气。盖从外来者。其气多实。故以攻发为急。从内生者。其气多虚。

　　则以补养为主也。

　　麦门冬汤方麦门冬（七升） 半夏（一升） 人参 甘草（各二两） 粳米（三合） 大枣（十二枚）

　　上六味。以水一斗二升。煮取六升。温服一升。日三夜一服。

　　肺痈喘不得卧。葶苈大枣泻肺汤主之。

　　肺痈喘不得卧。肺气被迫。亦已甚矣。故须峻药顿服。以逐其邪。葶苈苦寒。入肺泄气闭。加大枣甘温以和药力。亦犹皂荚丸之饮以枣膏也。

　　葶苈大枣泻肺汤方葶苈（熬令黄色捣丸如鸡子大） 大枣（十二枚）

　　上先以水三升。煮枣取二升。去枣内葶苈。煮取一升。顿服。

　　咳而胸满振寒。脉数。咽干不渴。时出浊唾腥臭。久久吐脓如米粥者。为肺痈。桔梗汤主之。

　　此条见证。具如前第二条所云。乃肺痈之的证也。此病为风热所壅。故以苦梗开之。热聚则成毒。

　　故以甘草解之。而甘倍于苦。其力似乎太缓。意者痈脓已成。正伤毒溃之时。有非峻剂所可排击者。

　　故药不嫌轻耳。后附外台桔梗白散。治证与此正同。方中桔梗、贝母同用。而无甘草之甘缓。且有巴豆之毒热。似亦以毒攻毒之意。然非病盛气实。非峻药不能为功者。不可侥幸一试也。是在审其形之肥瘠。与病之缓急而善其用焉。

　　桔梗汤方桔梗（一两） 甘草（二两）

　　上以水三升。煮取一升。分温再服。则吐脓血也。

　　咳而上气。此为肺胀。其人喘。目如脱状。脉浮大者。越婢加半夏汤主之。

　　外邪内饮。填塞肺中。为胀为喘。为咳而上气。越婢汤散邪之力多。而蠲饮之力少。故以半夏辅其未逮。不用小青龙者。以脉浮且大。病属阳热。故利辛寒。不利辛热也。目如脱状者。目睛胀突。如欲脱落之状。壅气使然也。

　　越婢加半夏汤方麻黄（六两） 石膏（半斤） 生姜（三两） 大枣（十五枚） 甘草（二两） 半夏（半升）

　　上六味。以水六升。先煮麻黄。去上沫。内诸药。煮取三升。分温三服。

　　肺胀。咳而上气。烦躁而喘。脉浮者心下有水。小青龙加石膏汤主之。

　　此亦外邪内饮相搏之证。而兼烦躁。则挟有热邪。麻、桂药中。必用石膏。如大青龙之例也。又此条见证。与上条颇同。而心下寒饮则非温药不能开而去之。故不用越婢加半夏。而用小青龙加石膏。

　　温寒并进。水热俱捐。于法尤为密矣。

　　小青龙加石膏汤方麻黄 芍药 桂枝 细辛 干姜 甘草（各三两） 五味 半夏（各半升） 石膏（二两）

　　上九味。以水一斗。先煮麻黄。去上沫。内诸药。煮取三升。强人服一升。羸者减之。日三服。小儿服四合。

　　附方外台炙甘草汤 治肺痿涎唾多。心中温温液液者。（方见虚劳）

　　千金甘草汤方甘草一味。以水三升。煮减半。分温三服。

　　千金生姜甘草汤 治肺痿咳唾涎沫不止。咽燥而渴。

　　生姜（五两） 人参（三两） 甘草（四两） 大枣（十五枚）

　　上四味。以水七升。煮取三升。分温三服。

　　千金桂枝去芍药加皂荚汤 治肺痿吐涎沫。

　　桂枝 生姜（各三两） 甘草（二两） 大枣（十枚） 皂荚（一枚去皮子炙焦）

　　上五味。以水七升。微火煮取三升。分温三服。

　　按、以上诸方。俱用辛甘温药。以肺既枯痿。非湿剂可滋者。必生气行气以致其津。盖津生于气。

　　气至则津亦至也。又方下俱云。吐涎沫多不止。则非无津液也。乃有津液而不能收摄分布也。故非辛甘温药不可。加皂荚者。兼有浊痰也。

　　外台桔梗白散 治咳而胸满振寒。脉数。咽干不渴。时出浊唾腥臭。久久吐脓如米粥者。为肺痈。

　　桔梗 贝母（各三两） 巴豆（一分去皮熬研如脂）

　　上三味为散。强人饮服半钱匕。羸者减之。病在膈上者吐脓。在膈下者泻出。若下多不止。饮冷水一杯则定。

　　千金苇茎汤 治咳有微热。烦满。胸中甲错。是为肺痈。

　　苇茎（二升） 薏苡仁（半升） 桃仁（五十粒） 瓜瓣（半升）

　　上四味。以水一斗。先煮苇茎得五升。去滓。内诸药。煮取二升。服一升。再服。当吐如脓。

　　按、此方具下热散结通瘀之力。而重不伤峻。缓不伤懈。可以补桔梗汤、桔梗白散二方之偏。亦良法也。

　　葶苈大枣泻肺汤 治肺痈胸满胀。一身面目浮肿。鼻塞清涕出。不闻香臭酸辛。咳逆上气。

　　喘鸣迫塞。（方见上三日一剂可至三四剂先服小青龙汤一剂乃进）

　　按、此方原治肺痈喘不得卧。此兼面目浮。鼻塞清涕。则肺有表邪宜散。故先服小青龙一剂乃进。

　　又按、肺痈诸方。其于治效。各有专长。如葶苈、大枣。用治痈之始萌而未成者。所谓乘其未集而击之也。其苇茎汤。则因其乱而逐之者耳。桔梗汤剿抚兼行。而意在于抚。洵为王者之师。桔梗白散。则捣坚之锐师也。比而观之。审而行之。庶几各当而无误矣。

　　卷中

　　奔豚气病脉证治第八

　　师曰。病有奔豚。有吐脓。有惊怖。有火邪。此四部病。皆从惊发得之。

　　奔豚具如下文。吐脓有咳与呕之别。其从惊得之旨未详。惊怖即惊恐。盖病从惊得。而惊气即为病气也。火邪见后惊悸部。及伤寒太阳篇。云太阳病。以火熏之。不得汗。其人必躁。到经不解。必圊血。名为火邪。然未尝云从惊发也。惊悸篇云。火邪者。桂枝去芍药加蜀漆牡蛎龙骨救逆汤主之。此亦是因火邪而发惊。非因惊而发火邪也。即后奔豚证治三条。亦不必定从惊恐而得。盖是证有杂病伤寒之异。从惊恐得者。杂病也。从发汗及烧针被寒者。伤寒也。其吐脓火邪二病。仲景必别有谓。姑阙之以俟知者。或云。东方肝木。其病发惊骇。四部病皆以肝为主。奔豚惊怖。皆肝自病。奔豚因惊而发病。惊怖即惊以为病也。吐脓者。肝移热于胃。胃受热而生痈脓也。火邪者。木中有火。因惊而发。发则不特自燔。且及他脏也。亦通。

　　师曰。奔豚病从少腹上冲咽喉。发作欲死。复还止。皆从惊恐得之。

　　前云惊发。此兼言恐者。肾伤于恐。而奔豚为肾病也。豚、水畜也。肾、水脏也。肾气内动。上冲胸喉。如豕之突。故名奔豚。亦有从肝病得者。以肾肝同处下焦。而其气并善上逆也。

　　奔豚。气上冲胸。腹痛。往来寒热。奔豚汤主之。

　　此奔豚气之发于肝邪者。往来寒热。肝脏有邪。而气通于少阳也。肝欲散。以姜、夏、生葛散之。

　　肝苦急。以甘草缓之。芎、归、芍药理其血。黄芩、李根下其气。桂、苓为奔豚主药。而不用者。病不由肾发也。

