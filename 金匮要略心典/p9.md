<!-- { "loadSidebar": true } -->
　　奔豚汤方甘草 芎 当归 黄芩 芍药（各二两） 半夏 生姜（各四两） 生葛（五两） 甘李根白皮（一升）

　　上九味。以水二斗。煮取五升。温服一升。日三夜一服。

　　发汗后。烧针令其汗。针处被寒。核起而赤者。必发奔豚。气从少腹上至心。灸其核上各一壮。

　　与桂枝加桂汤主之。

　　此肾气乘外寒而动。发为奔豚者。发汗后烧针复汗。阳气重伤。于是外寒从针孔而入通于肾。肾气乘外寒而上冲于心。故须灸其核上。以杜再入之邪。而以桂枝汤外解寒邪。加桂内泄肾气也。

　　桂枝加桂汤方桂枝（五两） 芍药 生姜（各三两） 甘草（二两炙） 大枣（十二枚）

　　上五味。以水七升。微火煮取三升。去滓。服一升。

　　发汗后。脐下悸者。欲作奔豚。茯苓桂枝甘草大枣汤主之。

　　此发汗后心气不足。而后肾气乘之。发为奔豚者。脐下先悸。此其兆也。桂枝能伐肾邪。茯苓能泄水气。然欲治其水。必益其土。故又以甘草、大枣补其脾气。甘澜水者。扬之令轻。使不益肾邪也。

　　茯苓桂枝甘草大枣汤方茯苓（半斤） 甘草（二两） 大枣（十五枚） 桂枝（四两）

　　上四味。以甘澜水一斗。先煮茯苓减二升。内诸药。煮取三升。去滓。温服一升。日三服。（甘澜水法取水二斗置大盆内以杓扬之上有珠子五六千颗相逐取用之也）

　　卷中

　　胸痹心痛短气病脉证治第九

　　师曰。夫脉当取太过不及。阳微阴弦。即胸痹而痛。所以然者。责其极虚也。今阳虚知在上焦。所以胸痹。心痛者。以其阴弦故也。

　　阳微、阳不足也。阴弦、阴太过也。阳主开。阴主闭。阳虚而阴干之。即胸痹而痛。痹者闭也。

　　夫上焦为阳之位。而微脉为虚之甚。故曰责其极虚。以虚阳而受阴邪之击。故为心痛。

　　平人无寒热。短气不足以息者。实也。

　　平人、素无疾之人也。无寒热、无新邪也。而乃短气不足以息。当是里气暴实。或痰、或食、或饮。碍其升降之气而然。盖短气有从素虚宿疾而来者。有从新邪暴遏而得者。二端并否。其为里实无疑。此审因察病之法也。

　　胸痹之病。喘息咳唾。胸背痛。短气。寸口脉沉而迟。关上小紧数。栝蒌薤白白酒汤主之。

　　胸中阳也。而反痹。则阳不用矣。阳不用。则气之上下不相顺接。前后不能贯通。而喘息、咳唾、胸背痛、短气等证见矣。更审其脉。寸口亦阳也。而沉迟。则等于微矣。关上小紧。亦阴弦之意。而反数者。阳气失位。阴反得而主之。易所谓阴凝于阳。书所谓牝鸡之晨也。是当以通胸中之阳为主。

　　薤白、白酒。辛以开痹。温以行阳。栝蒌实者。以阳痹之处。必有痰浊阻其间耳。

　　栝蒌薤白白酒汤方栝蒌实（一枚捣） 薤白（半升） 白酒（七升）

　　上三味。同煮。取二升。分温再服。

　　胸痹不得卧。心痛彻背者。栝蒌薤白半夏汤主之。

　　胸痹不得卧。是肺气上而不下也。心痛彻背。是心气塞而不和也。其痹为尤甚矣。所以然者。有痰饮以为之援也。故于胸痹药中。加半夏以逐痰饮。

　　栝蒌薤白半夏汤方栝蒌实（一枚捣） 薤白（三两） 半夏（半升） 白酒（一斗）

　　上四味。同煮。取四升。温服一升。日三服。

　　胸痹。心中痞气。气结在胸。胸满。胁下逆抢心。枳实薤白桂枝汤主之。人参汤亦主之。

　　心中痞气。气痹而成痞也。胁下逆抢心。气逆不降。将为中之害也。是宜急通其痞结之气。否则速复其不振之阳。盖去邪之实。即以安正。养阳之虚。即以逐阴。是在审其病之久暂。与气之虚实而决之。

　　栝蒌薤白桂枝汤方枳实（四枚） 薤白（半升） 桂枝（一两） 浓朴（四两） 栝蒌实（一枚捣）

　　上五味。以水五升。先煮枳实、浓朴。取二升。去滓。内诸药。煮数沸。分温三服。

　　人参汤方人参 甘草 干姜 白术（各三两）

　　上四味。以水八升。煮取三升。温服一升。日三服。

　　胸痹。胸中气塞。短气。茯苓杏仁甘草汤主之。橘枳生姜汤亦主之。

　　此亦气闭气逆之证。视前条为稍缓矣。二方皆下气散结之剂。而有甘淡苦辛之异。亦在酌其强弱而用之。

　　茯苓杏仁甘草汤方茯苓（三两） 杏仁（五十个） 甘草（一两）

　　上三味。以水一斗。煮取五升。温服一升。日三服。不瘥。更服。

　　橘枳生姜汤方橘皮（一斤） 枳实（三两） 生姜（半斤）

　　上三味。以水五升。煮取二升。分温再服。

　　胸痹缓急者。薏苡附子散主之。

　　阳气者。精则养神。柔则养筋。阳痹不用。则筋失养而或缓或急。所谓大筋软短。小筋弛长者是也。故以薏苡仁舒筋脉。附子通阳痹。

　　薏苡附子散方薏苡仁（十五两） 大附子（十枚炮）

　　上二味。杵为散。服方寸匕。日三服。

　　心中痞。诸逆。心悬痛。桂枝生姜枳实汤主之。

　　诸逆。该痰饮、客气而言。心悬痛。谓如悬物动摇而痛。逆气使然也。桂枝、枳实、生姜。辛以散逆。苦以泄痞。温以祛寒也。

　　桂枝生姜枳实汤方桂枝 生姜（各三两） 枳实（五两）

　　上三味。以水六升。煮取三升。分温三服。

　　心痛彻背。背痛彻心。乌头赤石脂丸主之。

　　心背彻痛。阴寒之气。遍满阳位。故前后牵引作痛。沈氏云。邪感心包。气应外俞。则心痛彻背。

　　邪袭背俞。气从内走。则背痛彻心。俞脏相通。内外之气相引。则心痛彻背。背痛彻心。即经所谓寒气客于背俞之脉。其俞注于心。故相引而痛是也。乌、附、椒、姜。同力协济。以振阳气而逐阴邪。

　　取赤石脂者。所以安心气也。

　　乌头赤石脂丸方乌头（一分炮） 蜀椒 干姜（各一两） 附子（半两） 赤石脂（一两）

　　上五味。末之。蜜丸如桐子大。先食服一丸。日三服。不知稍加服。

　　附方九痛丸 治九种心疼。

　　附子（三两炮） 生野狼牙 巴豆（去皮熬研如膏） 干姜 吴茱萸 人参（各一两）

　　上六味。末之。炼蜜丸如梧子大。酒下。强人初服三丸。日三服。弱者二丸。兼治卒中恶。腹胀。

　　口不能言。又治连年积冷。流注心胸痛。并冷冲上气。落马坠车血疾等皆主之。忌口如常法。

　　按、九痛者。一虫、二注、三风、四悸、五食、六饮、七冷、八热、九去来痛是也。而并以一药治之者。岂痛虽有九。

　　其因于积冷结气所致者多耶。

　　卷中

　　腹满寒疝宿食病脉证治第十

　　趺阳脉微弦。法当腹满。不满者必便难。两 疼痛。此虚寒从下上也。当以温药服之。

　　趺阳、胃脉也。微弦、阴象也。以阴加阳。脾胃受之。则为腹满。设不满。则阴邪必旁攻 胁而下闭谷道。为便难。为两 疼痛。然其寒不从外入而从下上。则病自内生。所谓肾虚则寒动于中也。

　　故不当散而当温。

　　病者腹满。按之不痛为虚。痛者为实。可下之。舌黄未下者。下之黄自去。

　　腹满按之不痛者。无形之气。散而不收。其满为虚。按之而痛者。有形之邪。结而不行。其满为实。实者可下。虚者不可下也。舌黄者热之征。下之实去。则黄亦去。

　　腹满时减。复如故。此为寒。当与温药。

　　腹满不减者。实也。时减复如故者。腹中寒气得阳而暂开。得阴而复合也。此亦寒从内生。故曰当与温药。

　　病者痿黄。燥而不渴。胸中寒实而利不止者死。

　　痿黄、脾虚而色败也。气不至故燥。中无阳故不渴。气竭阳衰。中土已败。而复寒结于上。脏脱于下。何恃而可以通之止之乎。故死。

　　寸口脉弦者。即胁下拘急而痛。其人啬啬恶寒也。

　　寸口脉弦。亦阴邪加阳之象。故胁下拘急而痛。而寒从外得。与趺阳脉弦之两 疼痛有别。故彼兼便难。而此有恶寒也。

　　夫中寒家喜欠。其人清涕出。发热色和者善嚏。

　　阳欲上而阴引之则欠。阴欲入而阳拒之则嚏。中寒者阳气被抑。故喜欠。清涕出发热色和。则邪不能留故善嚏。

　　中寒。其人下利。以里虚也。欲嚏不能。此人肚中寒。

　　中寒而下利者。里气素虚。无为捍蔽。邪得直侵中脏也。欲嚏不能者。正为邪逼。既不能却。又不甘受。于是阳欲动而复止。邪欲去而仍留也。

　　夫瘦人绕脐痛。必有风冷。谷气不行。而反下之。其气必冲。不冲者。心下则痞。

　　瘦人脏虚气弱。风冷易入。入则谷气留滞不行。绕脐疼痛。有似里实。而实为虚冷。是宜温药以助脾之行者也。乃反下之。谷出而风冷不与俱出。正乃益虚。邪乃无制。势必犯上无等。否亦窃据中原也。

　　病腹满。发热十日。脉浮而数。饮食如故。浓朴七物汤主之。

　　腹满、里有实也。发热脉浮数。表有邪也。而饮食如故。则当乘其胃气未病而攻之。枳、朴、大黄。所以攻里。

　　桂枝、生姜。所以攻表。甘草、大枣。则以其内外并攻。故以之安脏气。抑以和药气也。

　　浓朴七物汤方浓朴（半斤） 甘草 大黄（各三两） 大枣（十枚） 枳实（五枚） 桂枝（二两） 生姜（五两）

　　上七味。以水一斗。煮取四升。温服八合。日三服。呕者加半夏五合。下利去大黄。寒多者加生姜至半斤。腹中寒气。雷鸣切痛。胸胁逆满呕吐。附子粳米汤主之。

　　下焦浊阴之气。不特肆于阴部。而且逆于阳位。中土虚而堤防撤矣。故以附子辅阳驱阴。半夏降逆止呕。而尤赖粳米、甘、枣。培令土浓。而使敛阴气也。

　　附子粳米汤方附子（一枚炮） 半夏 粳米（各半升） 甘草（一两） 大枣（十枚）

　　上五味。以水八升。煮米熟汤成。去滓。温服一升。日三服。

　　痛而闭者。浓朴三物汤主之。

　　痛而闭。六腑之气不行矣。浓朴三物汤。与小承气同。但承气意在荡实。故君大黄。三物意在行气。故君浓朴。

　　浓朴三物汤方浓朴（八两） 大黄（四两） 枳实（五枚）

　　上三味。以水一斗二升。先煮二味。取五升。内大黄。煮取三升。温服一升。以利为度。

　　按之心下满痛者。此为实也。当下之。宜大柴胡汤。

　　按之而满痛者。为有形之实邪。实则可下。而心下满痛。则结处尚高。与腹中满痛不同。故不宜大承气而宜大柴胡。承气独主里实。柴胡兼通阳痹也。

