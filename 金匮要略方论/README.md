<!-- { "loadSidebar": true } -->


　　金匮要略方论 汉 张仲景

　　卷上

　　脏腑经络先后病脉证第一

　　○问曰：上工治未病，何也？师曰：夫治未病者，见肝之病，知肝传脾，当先实脾。四季脾王不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。

　　（酸入肝，焦苦入心，甘入脾。脾能伤肾，肾气微弱，则水不行；水不行，则心火气盛则伤肺；肺被伤，则金气不行；金气不行，则肝气盛，则肝自愈。此治肝补脾之要妙也。）肝虚则用此法，实则不在用之。经曰：虚虚实实，补不足，损有余。是其义也。余脏准此。

　　○夫人秉五常，因风气而生长，风气虽能生万物，亦能害万物。如水能浮舟，亦能复舟。若五脏元贞通畅，人即安和，客气邪风，中人多死。千般 难，不越三条：一者，经络受邪，入脏腑为内所因也；二者，四肢九窍，血脉相传，壅塞不通，为外皮肤所中也；三者，房室金刃，虫兽所伤，以凡详之，病由都尽。若人能养慎，不令邪风干忤经络，适中经络，未流传腑脏，即医治之。四肢才觉重滞，即导引吐纳，针灸膏摩，勿令九窍闭塞。更能无犯王法，禽兽灾伤，房室勿令竭之，服食节其冷、热、苦、酸、辛、甘，不遗形体有衰；病则无由入其腠理。

　　腠者，是三焦通会元贞之处，为血气所注；理者，是皮肤脏腑之文理也。

　　○问曰：病患有气色见于面部，愿闻其说。师曰：鼻头色青，腹中痛，苦冷者死。一云：腹中冷苦痛者死。

　　鼻头色微黑者，有水气；色黄者，胸上有寒；色白者，亡血也。设微赤非时者死。其目正园者，痉，不治。又色青为痛，色黑为劳，色赤为风，色黄者便难，色鲜明者有留饮。

　　○师曰：病患语声寂然，喜惊呼者，骨节间病；语声喑喑然不彻者，心膈间病；语声啾啾然细而长者，头中病。（一作痛）

　　○师曰：息摇肩者，心中坚；息引胸中上气者，咳；息张口短气者，肺痿唾沫。

　　○师曰：吸而微数，其病在中焦，实也，当下之即愈，虚者不治。在上焦者，其吸促；在下焦者，其吸远。此皆难治。呼吸动摇振振者，不治。

　　○师曰：寸口脉动者，因其王时而动，假令肝王色青，四时各随其色。肝色青而反色白，非其时色脉，皆当病。

　　○问曰：有未至而至，有至而不至，有至而不去，有至而太过，何谓也？师曰：冬至之后，甲子夜半少阳起。少阳之时，阳始生，天得温和。

　　以未得甲子，天因温和，此为未至而至也；以得甲子而天未温和，为至而不至也；以得甲子而天大寒不解，此为至而不去也；以得甲子而天温如盛夏五六月时，此为至而太过也。

　　○师曰：病患脉浮者在前，其病在表；浮者在后，其病在里。腰痛背强不能行，必短气而极也。

　　○师曰：经云：厥阳独行何谓也？师曰：此为有阳无阴，故称厥阳。

　　○问曰：寸脉沉大而滑，沉则为实，滑则为气。实气相搏，血气入脏即死，入腑即愈，此为卒厥。何谓也？师曰：唇口青，身冷，为入脏即死；如身和，汗自出，为入腑即愈。

　　○问曰：脉脱入脏即死，入腑即愈，何谓也？师曰：非为一病，百病皆然。譬如浸淫疮，从口起流向四肢者，可治；从四肢流来入口者，不可治；病在外者，可治；入里者，即死。

　　○问曰：阳病十八何谓也？师曰：头痛，项、腰、脊、臂、脚掣痛。阴病十八何谓也？师曰：咳，上气，喘，哕，咽，肠鸣胀满，心痛拘急。五脏病各有十八，合为九十病。人又有六微，微有十八病，合为一百八病。五劳、七伤、六极、妇人三十六病，不在其中。清邪居上，浊邪居下，大邪中表，小邪中里，馨饪之邪，从口入者，宿食也。五邪中人，各有法度：风中于前，寒中于暮，湿伤于下，雾伤于上，风令脉浮，寒令脉急，雾伤皮腠，湿流关节，食伤脾胃，极寒伤经，极热伤络。

　　○问曰：病有急当救里、救表者，何谓也？师曰：病，医下之，续得下利清谷不止，身体疼痛者，急当救里；后身体疼痛，清便自调者，急当救表也。

　　○夫病痼疾，加以卒病，当先治其卒病，后乃治其痼疾也。

　　○师曰：五脏病各有所得者愈；五脏病各有所恶，各随其所不喜者为病。病者素不应食，而反暴思之，必发热也。

　　○夫诸病在脏欲攻之，当随其所得而攻之，如渴者与猪苓汤。余皆仿此。

　　卷上

　　痉湿病脉证第二

　　○太阳病，发热无汗，反恶寒者，名曰刚痉。

　　○太阳病，发热汗出，而不恶寒，名曰柔痉。

　　○太阳病，发热，脉沉而细者，名曰痉。为难治。

　　○太阳病，发汗太多，因致痉。

　　○夫风病，下之则痉。复发汗，必拘急。

　　○疮家，虽身疼痛，不可发汗，汗出则痉。

　　○病者，身热足寒，颈项强急，恶寒，时头热，面赤目赤，独头动摇，卒口噤，背反张者，痉病也。若发其汗者，寒湿相得，其表益虚，即恶寒甚，发其汗已，其脉如蛇。

　　○暴腹胀大者，为欲解，脉如故；反伏弦者，痉。

　　○夫痉脉，按之紧如弦，直上下行。（一作：筑筑而弦。《脉经》云：痉家，其脉伏坚，直上下。）

　　○痉病有灸疮，难治。

　　○太阳病，其证备，身体强，几几然，脉反沉迟，此为痉。栝蒌桂枝汤主之。

　　栝蒌桂枝汤方栝蒌根（二两） 桂枝（三两） 芍药（三两） 甘草（二两） 生姜（三两） 大枣（十二枚）

　　上六味，以水九升，煮取三升，分温三服，取微汗。汗不出，食顷啜热粥发。

　　○太阳病，无汗而小便反少，气上冲胸，口噤不得语，欲作刚痉。葛根汤主之。

　　葛根汤方葛根（四两） 麻黄（三两，去节） 桂枝（二两，去皮） 芍药（二两） 甘草（二两，炙） 生姜（三两） 大枣（十二枚）

　　上七味， 咀，以水一斗，先煮麻黄、葛根减二升，去沫，纳诸药，煮取三升，去滓，温服一升，复取微似汗，不须啜粥。余如桂枝汤法将息及禁忌。

　　○痉为病，（一本痉字上有刚字。）胸满口噤，卧不着席，脚挛急，必 齿，可与大承气汤。

　　大承气汤方大黄（四两，酒洗） 浓朴（半斤，炙，去皮） 枳实（五枚，炙） 芒硝（二合）

　　上四味，以水一斗，先煮二物取五升，去滓；纳大黄煮取二升，去滓；纳芒硝，更上火微一二沸，分温再服，得下止服。

　　○太阳病，关节疼痛而烦，脉沉而细（一作缓）者，此名湿痹。（《玉函》云，中湿。）湿痹之候，小便不利，大便反快，但当利其小便。

　　○湿家之为病，一身尽疼（一云：疼烦，）发热，身色如熏黄也。

　　○湿家，其人但头汗出，背强欲得被复向火，若下之早则哕，或胸满，小便不利（一云利，）舌上如苔者，以丹田有热，胸上有寒，渴欲得饮而不能饮，则口燥烦也。

　　○湿家，下之，额上汗出，微喘，小便利（一云不利）者。死；若下利不止者，亦死。

　　○风湿相搏，一身尽疼痛，法当汗出而解。值天阴雨不止，医云此可发汗，汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲出汗者，风湿俱去也。

　　○湿家病，身疼发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中则愈。（《脉经》云：病患喘。而无“湿家病”以下至“而喘”十三字。）

　　○湿家，身烦疼，可与麻黄加术汤。发其汗为宜，慎不以火攻之。

　　麻黄加术汤方麻黄（三两，去节） 桂技（二两，去皮） 甘草（一两，炙） 杏仁（七十个，去皮尖） 白术（四两）

　　上五味，以水九升，先煮麻黄，减二升，去上沫，纳诸药，煮取二升半，去滓，温服八合，复取微似汗。

　　○病者一身尽疼，发热，日晡所剧者，名风湿。此病伤于汗出当风，或久伤取冷所致也。可与麻黄杏仁薏苡甘草汤。

　　麻黄杏仁薏苡甘草汤方麻黄（去节，半两，汤泡） 甘草（一两，炙） 薏苡仁（半两） 杏仁（十个，去皮尖，炒）

　　上 麻豆大，每服四钱，水一盏半，煮八分，去滓，温服，有微汗避风。

　　○风湿脉浮，身重，汗出，恶风者，防己黄汤主之。

　　防己黄 汤方防己（一两） 甘草（半两，炒） 白术（七钱半） 黄 （一两一分，去芦）

　　上 麻豆大，每抄五钱七，生姜四片，大枣一枚，水盏半，煎八分，去滓，温服，良久再服。喘者加麻黄半两，胃中不和者加芍药三分，气上冲者加桂枝三分，下有陈寒者加细辛三分。服后当如虫行皮中，从腰下如冰，后坐被上，又以一被绕腰下，温令微汗，瘥。

　　○伤寒八九日，风湿相搏，身体疼烦，不能自转侧，不呕，不渴，脉浮虚而涩者，桂枝附子汤主之。若大便坚，小便自利者，去桂加白术汤主之。

　　桂枝附子汤方桂枝（四两，去皮） 生姜（三两，切） 附子（三枚，炮，去皮，破八片） 甘草（二两，炙） 大枣（十二枚，擘）

　　上五味，以水六升，煮取二升，去滓，分温三服。

　　白术附子汤方白术（二两） 附子（一枚半，炮，去皮） 甘草（一两，炙） 生姜（一两半，切） 大枣（六枚）

　　上五味，以水三升，煮取一升，去滓，分温三服。一服觉身痹，半日许再服，三服都尽，其人如冒状，勿怪，即是术附并走皮中，逐水气未得除故耳。

　　○风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。

　　甘草附子汤方甘草（二两，炙） 附子（一枚，炮，去皮） 白术（二两） 桂枝（四两，去皮）

　　上四味，以水六升，煮取三升，去滓，温服一升，日三服。初服得微汗则解。能食汗出复烦者，服五合。恐一升多者，服六七合为妙。

　　○太阳中 ，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开前板齿燥。若发其汗，则其恶寒甚；加温针，则发热甚；数下之，则淋甚。

　　○太阳中热者， 是也。汗出恶寒，身热而渴，白虎加人参汤主之。

　　白虎人参汤方知母（六两） 石膏（一斤，碎） 甘草（二两） 粳米（六合） 人参（三两）

　　上五味，以水一斗，煮米熟汤成，去滓，温服一升，日三服。

