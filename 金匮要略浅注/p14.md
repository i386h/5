<!-- { "loadSidebar": true } -->
　　上三味。以水五升。煮取二升。分温三服。若强人。煮取二升半。分温三服。服后如人行四五里。进一服。寒气厥逆。赤丸主之。

　　此言厥逆。而未言腹满痛者。从所急而救治也。

　　徐忠可云、四肢乃阳气所起。寒气格之。故阳气不顺接而厥。阴气冲满而逆。故以乌头细辛伐内寒。苓半以下其逆上之痰气。真朱为色者。寒则气浮。故重以镇之。且以护其心也。真朱。即朱砂也。

　　沈自南云、本经凡病仅言风寒。不言暑湿燥火。何也。盖以寒湿燥属阴同类。以湿燥统于寒下。风暑火属阳同类。以火暑统于风下。所以仅举风寒二大法门。不言燥湿火暑之繁也。

　　赤丸方乌头（二两炮） 茯苓（四两） 细辛（一两） 半夏（四两）

　　上四味。末之。内真朱为色。炼蜜为丸。如麻子大。先食饮酒下三丸。日再。夜一服。不知。稍增。以知为度。

　　（寒结腹中。因病又叠聚如山。犯寒即发。谓之寒疝。

　　其初亦止）腹满（而）脉（独）弦而紧。（弦紧。皆阴也。但弦之阴。从内生。紧之阴。

　　从外得。）弦则卫气不行。即恶寒。（阴出而痹其外之阳也。）紧则不欲食。（阴入而痹其胃之阳也。卫阳与胃阳并衰。而内寒与外寒交盛。由是阴反无畏而上冲。阳反不治而下伏。谓为）邪正相搏。即为寒疝。寒疝绕脐痛。若发（作之时。是阴寒内动。

　　或则迫其汗而外出。或）则（迫其）白津（而下）出。（出则为阴阳离脱也。故）手足厥冷。（并见）其脉沉紧者。（沉为里。紧为寒。阴寒聚结。急宜以辛甘辛温之品。散结以救阳。）大乌头煎主之。

　　此言寒疝之总证总脉。而出其救治也。

　　大乌头煎乌头（大者五枚熬去皮不必咀）

　　上以水三升。煮取一升。去滓。内蜜二升。煎令水气尽。取二升。强人服七合。弱人服五合。不瘥。明日更服。不可一日更服。

　　（然大乌头煎祛寒则有余。而补血则不足也。若）寒疝（之为寒多而血虚者。其）

　　腹中痛。及胁痛里急者。（以血虚则脉不荣。寒多则脉结急故也。以）当归生姜羊肉汤主之。

　　此治寒多而血虚者之法。养正为本。散寒为次。治寒疝之和剂也。

　　当归生姜羊肉汤方当归（三两） 生姜（五两） 羊肉（一斤）

　　上三味。以水八升。煮取三升。温服七合。日三服。若寒多。加生姜成一斤。痛多而呕者。加橘皮二两。白术一两。加生姜者。亦加水五升。煮取三升二合服之。

　　寒疝（有里外俱病之证。其）腹中痛。逆冷。（阳绝于里也。）手足不仁。若身疼痛。（阳痹于外也。医者或攻其外。或攻其内。邪气牵制不服。所以）灸刺诸药（皆）

　　不能治。（里外交迫。孰可）抵当（惟有）乌头桂枝汤（之两顾。可以）主之。

　　此言寒疝之表里兼剧。而出其并治之方也。

　　乌头桂枝汤方乌头（五枚）

　　上一味。以蜜二升。煎减半。去滓。以桂枝汤五合解之。合得一升（解之者。溶化也。合得一升。以乌头所煎之蜜五合。加桂枝汤五合。合得一升也。）后。初服五合。不知。即服三合。又不知。复加至五合。其知者。（知。效也。）如醉状。（寒方解也。）得吐者。（内寒已伸也。）为中病。

　　（由此观之。寒疝之证。不外于寒。而寒中之虚实。固所当辨。寒疝之脉。不外弦紧。而弦紧之互见。更不可不知。寒疝病。按）其脉数（为寒疝之变脉。）

　　而（数中仍不离于本脉之）紧乃弦。（紧脉之状易明。而弦脉）状如弓弦。按之不移。

　　（此寒疝之本脉。不以数而掩其真面目也。若）脉数弦者（数虽阳脉。而见之于弦中。

　　是阴在阳中）当下其寒。（若）脉紧大而迟者。必心下坚。（迟为在脏。病应心下奚疑。

　　而坚为阴象。与大为阳脉而相反。其义何居。而不知）脉大（为阳。）而（与）紧（脉并见。即为阴所窃附于此）者。（因以断之曰。）阳中有阴。可下之。

　　此言脉紧为寒疝主脉。又有数而弦。大而紧。俱是阳中有阴。是寒疝之脉之变。其云当下其寒。想即大黄附子汤也。

　　尤在泾云、脉数为阳。紧弦为阴。阴阳参见。是寒热交至。然就寒疝言。则数反从弦。

　　故其数为阴凝于阳之数。非阳气生热之数矣。如就风疟言。则弦反从数。故其弦为风从热发之弦。而非阴气生寒之弦者。与此适相发明也。故曰脉数弦者。当下其寒。紧而迟。大而紧亦然。大虽阳脉。不得为热。正以形其阴之实也。故曰阳中有阴。可下之。

　　附方外台乌头汤 治寒疝腹中绞痛。贼风入攻。五脏拘急。不得转侧。发作有时。

　　令人阴缩。手足厥逆。（即大乌头煎）

　　外台柴胡桂枝汤 治心腹卒中痛者。

　　柴胡（四两） 黄芩 人参 芍药 桂枝（各一两半） 生姜（三两） 甘草（三两）半夏（二合半） 大枣（十二枚）

　　上九味。以水六升。煮取三升。温服一升。日三服。

　　此证由风邪乘侮脾胃者多。然风气通于肝。此方提肝木之气。驱邪外出。而补中消痰化热。宣通营卫次之。沈自南谓加减治胃脘痛如神。

　　外台走马汤 治中恶。心痛腹胀。大便不通。

　　巴豆（一枚去皮心熬） 杏仁（二枚）

　　上二味。以绵缠槌令碎。热汤二合。捻取白汁饮之。当下。老小量之。通治飞尸鬼击病。

　　沈自南云、中恶之证。俗谓绞肠乌痧。即臭秽恶毒之气。直从口鼻入于心胸。肠胃脏腑壅塞。正气不行。故心痛腹胀。大便不通。是为实证。似非六淫侵入。而有表里虚实清浊之分。故用巴豆极热大毒峻猛之剂。急攻其邪。佐杏仁以利肺与大肠之气。使邪从便出。一扫尽除。则病得愈。若缓须臾。正气不通。营卫阴阳机息则死。是取通则不痛之义也。

　　问曰。人病（则食自少。若以食少而误认为宿食。往往以楂曲枳朴消导之药。虚其中气。以致外邪乘虚入里者。不可胜计。然而果）有宿食。何以别之。师曰。（宿食脉似当于关部见其沉滑。而患之颇久。则不然。其谷气积而壅盛。则）寸口脉浮而大。（饮食不节。则阴受之。阴受之则血先伤。故）按之（不滑而）反涩。（且中气阻滞，而水谷之精。不能下逮。其）尺中亦微而涩。故（于微涩中）知（其所以受伤者。由于）有宿食。

　　（以）大承气汤主之。 脉数而滑者。（有余之象。为谷气之）实也。此（脉断其）

　　有宿食。（所可疑者。上言微涩为宿食。兹何以又言数滑为宿食乎。而不知因宿食而受伤。

　　则为微涩。若宿食之本脉。则为数滑。新旧虽殊。病源则一。）下之（则）愈。（宜大承气汤。久利而不欲食者。是脾伤不能食也。若）下利（之初。即）不欲食者。

　　此有宿食。（所谓伤食则恶食是也。）当下之。宜大承气汤。

　　此三节。言宿食可下之证。

　　参各家说。脾胃者。所以化水谷而行津气。不可或止者也。谷止则化绝。气止则机息。化绝机息。人事不其顿乎。故必大承气速去其停谷。谷去则气行。气行则化续而生以全矣。若徒用平胃散及谷芽麦芽山楂神曲之类。消导克化。则宿食未得出路。而生气积日消磨。岂徒无益。而又害之。医者当知所返矣。

　　大承气汤方（见痉病）

　　（胃有三脘。宿食在上脘者。膈间痛而吐。此可吐而不可下也。在中脘者 心中痛而吐。或痛而不吐。此可吐而亦可下也。在下脘者。脐上痛而不吐。此不可吐而可下也。今）宿食在上脘。当吐之。宜瓜蒂散。

　　此言宿食可吐之证也。

　　瓜蒂散方瓜蒂（一分熬黄） 赤小豆（三分煮）

　　上二味。杵为散。以香豉七合煮取汁。和散一钱匕。温服之。不吐者。少加之。以快吐为度而止。

　　（总之。治病以脉为凭。上言浮大反涩微滑数滑。皆于活泼泼中。以意会之。不可以言传之也。而于紧脉中定其宿食。此旨则微而尤微。）脉紧如转索无常者。宿食也。

　　按脉紧为外感之定脉。而所异者。在无常二字。言忽而紧。忽而不紧也。

　　脉紧头痛（如）风寒。腹中有宿食不化也。

　　按脉紧头痛风寒。言脉紧头痛。与风寒证无异。但风寒证有恶风恶寒强项脉浮等证兼见。而此则但觉头痛也。 此以紧脉论宿食。是诊脉之最元妙而难言也。尤注得旨。

　　尤在泾云、脉紧如转索无常者。紧中兼有滑象。不似风寒外感之紧。为紧而带弦也。

　　故寒气所束者。紧而不移。食气所发者。乍紧乍滑。如以指转索之状。故曰无常。脉紧头痛风寒者。非既有宿食。而又感风寒也。谓宿食不化。郁滞之气。上为头痛。有如风寒之状。而实为食积类伤寒也。仲景恐人误以为外感而发其汗。故举以示人曰。腹中有宿食不化。意亦远矣。

　　卷四

　　五脏风寒积聚病脉证并治第十一

　　肺（为主气之脏。其）中风者。（气不布津而）口燥（气不下行）而喘。（气伤不支。

　　而）身（如坐舟车之上。而转）运（气伤乏力。）而（身）重。（气伤则清阳不升而头）冒（气伤则水道不行）而肿胀。（五液在肺为涕。）肺中寒。（则寒气闭于肺窍。而蓄藏之郁热。则反从口中）吐（出）浊涕。肺（将）死。（而脉见真）脏浮之虚。按之弱如葱叶。下无根者。（为天水不交。故）死。

　　此篇于内经不同。所以补内经之未及也。

　　此节言肺中风寒证脉也。

　　徐忠可云、按以上证。皆言肺本受病。则所伤在气。而凡身之藉气以为常者。作诸变证如此。乃详肺中风寒之内象也。若内经所云。肺风之状。多汗恶风。时咳。昼瘥暮甚。诊在眉上。其色白。此言肺感表邪之外象。

　　肝（为风木之脏。若）中风者。（以风从风动而上行。则）头目 。（肝脉布胁肋。

　　风胜而脉急。则）两胁痛。（而）行常伛。（内经云。肝苦急。食甘以缓之。此木胜而土负。乃求助于其味。故）令人嗜甘。 肝中寒者。（大筋拘急。故）两臂不举。（肝脉循喉咙之后。肝寒而逼热于上。则）舌本燥。（胆主善太息。肝病则胆郁。郁则）善太息。（肝脉上行者。挟胃贯膈。寒则）胸中痛。（痛甚则）不得转侧。（挟胃。则胃受木克。故得）食则吐（贯膈。则心母临子）而（为）汗（自）出也。肝（将）死。

　　（而脉见真）脏浮之弱。按之如索（弦紧俱见。去而）不来。或（失阴阳往复之道。无胃气也。或出入勉强。有委而不前。屈曲难伸之状。脉形）曲如蛇行者。（主）死。

　　此言肝中风寒证脉也。

