<!-- { "loadSidebar": true } -->
　　徐忠可云、以上言风寒所感。肝之阴受伤。则木气不能敷荣。而凡身之藉阴以为养者。

　　作诸变证如此。乃详肝中风寒之内象也。如内经所云。肝中于风。多汗恶风。善悲。

　　色苍。嗌干善怒时憎女子。诊在目下。其色青。此言肝受表邪之外象也。

　　（肝主疏泄。气血滞而不行。如物之粘着。为病名曰）肝着。其人常欲（以手）

　　蹈其胸上。（藉按摩以通其气也。盖血气之郁滞。遇热略散。苟至大苦时。则病气发而为热。又非饮热所能胜矣。故必）先（于）未苦时。但欲（求其散而思）饮热。（由此病证而得其病情以为据。以）旋复花汤主之。

　　此另言肝着之证治也。但胸者。肺之位也。肝病而气注于肺。所谓横也。（纵横二字详伤寒论）

　　徐忠可云、前风寒皆不立方。此独立方。盖肝着为风寒所渐。独异之病。非中风家正病故也。

　　旋复花汤方旋复花（三两即金沸草） 葱（十四茎） 新绛（少许）

　　上三味。以水三升。煮取一升。顿服。

　　心（为火脏。乃君主之官。若）中风者。（风为阳邪。并之则）翕翕（然风火并齐而）发热。（君主病。而百骸皆废。则）不能起。（火乱于中。则）心中（嘈而）饥。（热格于上。则）食即呕吐。心中寒者。（寒为阴邪。外束之则火内聚。）其人苦病心（中懊无奈。似痛非痛。其麻辣）如啖蒜状。剧者心痛彻背。背痛彻心。譬如虫（之往来交）注。其脉浮者。（寒有外出之机。强用吐法则不可。若得机欲向愈而）自吐（病）乃愈。心伤者。（不关于风寒。而气血不足。为内伤也。）其人（一有）劳倦。即头面赤而下重。（盖以血虚者。其阳易浮。上盛者。下必无气也。血虚不能养心。则）心中痛。（火亢）而（成未济。则）自烦发热。（心虚于上。以致肾动于下。则）当脐跳。

　　（子盗母气。）其脉（则）弦。此为心脏伤所致也。心（将）死。（而脉见真）脏浮之实如麻豆。按之益躁疾者。（为阴气已绝。主）死。

　　此言心中风寒之证脉也。又心伤者。风寒外之本病也。以心为十二官之主。故特郑重言之也。

　　徐忠可云、生万物者火。杀万物者亦火。火之体在热。而火之用在温。故鼎烹则颐养。燎原则焦枯。以上证。乃正为邪使。而心火失阳和之用。凡身之藉阳以暖者。其变证如此。乃详心中风之内象也。若内经云、心中于风。多汗恶风。焦绝善怒吓。病甚则言不可快。诊在口。其色黑。千金曰、诊在唇。其色赤。此言心中风之外象也。

　　（至于心伤证。前言犹未尽也。请再申其义。人病如）邪（所凭。而为悲）哭（致）使魂魄不安者。（虽有六气七情痰火之异。而其源则为）血气少也。（然）血气（之所以）少者。属于心。（血从气生。言气即可以该血。）心气虚者。其人则畏。合目欲眠。

　　梦远行。而精神离散。魂魄妄行。（心主失其统御之权。为显为狂。势所必至者。然颠狂亦有阴阳之分。）阴气衰者为颠。阳气衰者为狂。（其与经文重阴者颠。重阳者狂之旨。似若未合。然彼以寒热分阴阳。此以气血分阴阳。后之览者。当会通于言外。）

　　此承上节心伤而申其说也。

　　脾中风。（则周身）翕翕发热。形如醉人（面红四肢俱软。）腹中（因风动火而）

　　烦（本气湿生而）重（上下眼胞属脾胃。而名）皮目（风入而主动。则见） 。（脾居肺肾之中界。一病则懒于承上接下。天水不交）而短气。脾（将）死。（而脉见真）脏浮之大坚。（全失柔和之胃气。）按之如覆杯。（覆杯何状。即空而无有之）洁洁状（且燥疾不宁。）如摇者。（主）死。

　　此言脾中风之证脉也。

　　按、宋本臣亿等。五脏各有中风中寒。今脾止载中风。肾中风中寒俱不载。古人简乱极多。去古既远。无文可以补缀也。（沈自南云。脾中寒。予拟伤寒论中太阴自利不渴而补之。肾中风。予拟少阴黄连阿胶汤证补之。肾中寒。予拟通脉四逆汤证补之。不识以为何如。）

　　徐忠可云、金匮缺脾中寒。然不过如自利腹痛。腹胀不食。可类推也。若以上脾中风诸证。则凡形体之待中土以收冲和之益者。其变证如此。乃详脾中风之内象也。若内经云。脾中风状。多汗恶风。身体怠惰。四肢不欲动。色薄微黄。不嗜食。诊在鼻上。

　　其色黄。此言脾中风之外象也。

　　（今试诊之趺阳。）趺阳（为胃脉。今）脉浮而涩。浮则（为）胃气强。涩则（为脾阴虚。脾阴虚。不能为胃上输精气。水独下行。故）小便数。浮涩相搏。大便则坚。

　　其（病因）脾（虚）为（胃所管）约。（以）麻仁丸主之。

　　此言脾约之证治也。

　　麻仁丸方麻仁（一升） 芍药（半斤） 大黄（去皮一斤） 枳实（半斤） 浓朴（一尺去皮） 杏仁（一升去皮尖熬别作脂）

　　上六味。末之。炼蜜和丸桐子大。饮服十丸。日三服。渐加。以知为度。

　　（肾受冷湿。着而不去。名为肾着。）肾着之病。其人身体（因湿而见）重。腰中（因寒而畏）冷。如坐水中。（着处）形（微肿）如水（肿之）状。（但湿邪能阻止津而口渴。今）反不渴。（知其上之无热。）小便自利。（知其下之阳衰。）饮食如故。（知其）病（不关中焦。而）属下焦。（然肾不劳则不虚。推其致病之由。由于）身劳汗出。

　　衣里冷湿。久久得（而伤）之。（其证自）腰以下冷痛。（至）腹（皆）重如带五千钱。

　　（以）甘姜苓术汤主之。

　　此言肾着之病由于冷湿。不在肾之中脏。而在肾之外腑。以辛温甘淡之药治之也。

　　徐忠可云、肾脏风寒皆缺。然观千金三黄汤。用独活细辛治中风及肾者。而叙病状曰。烦热心乱恶寒。终日不欲饮食。又叙肾中风曰。踞坐腰痛。则知金匮所缺肾风内动之证。相去不远。至寒中肾。即是少阴标阴之寒证。当不越厥逆下利欲吐不吐诸条。若内经云。肾中风状。多汗恶风。面庞然如肿。脊痛不能正立。其色 。隐曲不利。诊在肌上。其色黑。盖言风自表入。伤少阴经气。乃肾中风之外象也。

　　甘草干姜茯苓白术汤方（一名肾着汤）

　　甘草 白术（各二两） 干姜 茯苓（各四两）

　　右四味。以水五升。煮取三升。分温三服。腰中即温。

　　肾（将）死。（而脉见真）脏浮之坚。（则不沉而外散。阳已离于阴位。）按之乱如转丸。（是变石之体。而为燥动。真阳将搏跃而出。）益下入尺中者。（应伏而反动。

　　反其封蛰之常。主）死。

　　此言肾脏之死脉也。

　　问曰。三焦（之气虚）竭（而不各归其）部。（固也。但噫为脾病。今云）上焦竭。

　　善噫。何谓也。师曰。（中气实统乎三焦。）上焦受中焦气（中焦）未和。不能消谷。

　　（谷气郁而不宣。）故能噫耳。（且中焦不和。而）下焦（亦因而虚）竭。即（见前则）遗溺（后则）失便。（盖下焦听命于中焦。）其（中焦之）气不和。（下焦无以受中之荫。则肾气日虚。经云。北方黑色。开窍于二阴。肾虚则前后）不能自禁制。（此下焦虽病。却）不须治。（止以补脾健胃。治其中焦。）久则（自）愈。

　　此言三焦虚竭。统以中焦为主治也。

　　师曰。热在上焦者。（心肺受之。心火盛。肺金愈伤。）因咳为肺痿。热在中焦者。

　　（脾胃受之。胃热必实而硬。脾热必燥而 。因热而结。）则为坚。热在下焦者。（以下焦为肝肾膀胱大小肠所居之处。或肝肾热盛。）则尿血。（或膀胱热盛。）亦令淋不通。（至若）大肠有寒者多 溏。（即下利溏泻也。）有热者便肠垢。（即下利脓血也。）小肠有寒者。其人下重便血。（即阴结便血也。）有热者（流蓄肛门。）必（病）

　　痔。

　　此又分晰三焦各病也。

　　问曰。病有积有聚。有 气。何谓也。师曰。积者。脏病也。（始）终不移。聚者。

　　腑病也。发作有时。展转痛移为可治。

　　气者。（食气也。食积太阴。敦阜之气。抑遏肝气。故）胁下痛。（以手）按（摩）之。则（食化气行而）愈。（若饮食稍一不节。则）复发（名）为 气。

　　此言腹中痛病大概有三也。

　　徐忠可云、此积非 瘕之类。亦未必有形停积。天下之物。皆从无中生有。乃气从阴结。阴则粘着也。观下文云积在喉中。则结阴可知。不然。则喉中岂能容有形之物耶。

　　（积病坚久难治。必详之于脉。）诸（凡气血痰食等）积大法。脉来（沉）细而附骨者。

　　（此）乃（为）积也。（所以然者。以积而不移之处。其气血营卫。不复上行而外达。

　　则其脉亦沉。而作是象。兹试举其脉出之所以。决其受病之处。若此脉出）寸口。积在胸中。微出寸口。积在喉中。（出）关上。积在脐旁。上关上。积在心下。微下关。积在少腹。尺中。积在气冲。脉出左。积在左。脉出右。积在右。（若沉细不起之）脉两（手俱）出。（是中央有积。其气不能分左右也。可断之曰。）积在中央。（凡此者。）各以其部处之。

　　此言积脉分上下左右而定之也。

　　卷五

　　痰饮咳嗽病脉证治第十二

　　问曰。夫饮有四。何谓也。师曰。有痰饮。有悬饮。有溢饮。有支饮。

　　此分别四饮之名目也。今人于四饮外。加留饮伏饮。而不知四饮证之病因。多起于水留而不行。甚者伏而不出。亦何必另立病名乎。

　　问曰。四饮何以为异。师曰。其人素盛。今瘦。（其精津化为痰饮。不复外充形体。

　　而第觉）水走肠间。（水顺流。则无声。有所滞碍。则）沥沥有声。谓之痰饮。（即稠痰稀饮而俱见也。）饮后水流在胁下。（不上不下。悬结不散。）咳唾引痛。谓之悬饮。

　　（悬。即悬挂之义也。）饮水流行。归于四肢。当汗出而不汗出。（流壅经表。）身体疼重。谓之溢饮。（溢。即流溢之义也。）咳逆倚息不得卧。（肺气壅而不行。）其形如肿。谓之支饮。（如水之有派。木之有枝。附近于脏。而不正中也。）

　　此分别四饮之病证也。

　　（前言四饮。或膈间。或肠间。或胁下。或肢体。或胸中。皆不能尽饮之为病也。

　　凡五脏有偏虚之处。则饮乘之。可以历指其所在）水（饮）在心。心下（悸动有力。状如）坚筑。（火为水制。而气不伸。则）短气。恶水不欲饮。水（饮）在肺。吐涎沫。（吐过多。则渴）欲饮水。水（饮）

