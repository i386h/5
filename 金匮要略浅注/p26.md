<!-- { "loadSidebar": true } -->
　　（干呕。胃气逆也。若下利清谷。乃肠中寒也。今）干呕而（下）利（浊粘）者。

　　（是肠中热也。可知呕为热逆之呕。利为挟热之利。以）黄芩加半夏生姜汤主之。

　　此言热邪入里作利。而复上行而为呕也。与伤寒论大同小异。

　　黄芩加半夏生姜汤方黄芩 生姜（各三两） 甘草（二两） 芍药（一两） 半夏（半升） 大枣（十二枚）

　　上六味。以水一斗。煮取三升。去滓。温服一升。日再。夜一服。

　　（有声有物为呕。有物无声为吐。）诸呕吐（有寒有热。食入即吐。热也。朝食暮吐。

　　寒也。而此则非寒非热。但觉痰凝于中。食）谷不得下（咽）者。（以）小半夏汤主之。（祛停饮。散气结。降逆安胃。自效。）

　　此为呕吐而谷不得下者。而出其总治之方也。

　　小半夏汤方（见痰饮）

　　呕吐。而（饮）病在（于）膈上。（饮亦随呕吐而去。故呕吐之）后思水者（知其病已）

　　解。急（以水少少）与之。（以滋其燥。若未曾呕吐。而先）思水者。（为宿有支饮。

　　阻其正津而作渴。渴而多饮。则旧饮未去。新饮复生。法宜崇土以逐水。以）猪苓散主之。

　　此遥承第二节之意而重申之。并出其方治也。

　　猪苓散方猪苓 茯苓 白术（各等分）

　　上三味。杵为散。饮服方寸匕。日三服。

　　（呕而心烦心中懊 。内热之呕也。今）呕而脉弱。（正气虚也。）小便复利。（中寒盛也。）身有微热。见厥者。（正虚邪盛。而阻格其升降之机也。此为表里阴阳之气。

　　不相顺接。故为）难治。（以）四逆汤主之。

　　此为虚寒而呕者。出其方治也。阴邪逆则为呕。阳虚而不能摄阴。则小便利。真阴伤而真阳越。则身有微热。虚阳又不能布护周身。而见厥脉弱者。此表里阴阳气血俱虚之危候也。此症虚实并见。治之当求其本矣。

　　四逆汤方附子（一枚生用） 干姜（一两半） 甘草（二两炙）

　　上三味。以水三升。煮取一升二合。去滓。分温再服。强人可大附子一枚。干姜三两。

　　（四逆汤。为少阴之专剂。所以救阴枢之折也。然少阴为阴枢。少阳为阳枢。病主呕。今）呕而（不厥。）发热（不微）者。（是少阳相火之病也。以）小柴胡汤主之。

　　此与上节。为一阴一阳之对子。少阴厥而热微。宜回其始绝之阳。少阳不厥而发热。

　　宜清其游行之火。

　　小柴胡汤方柴胡（半斤） 半夏（半升） 黄芩 人参 甘草 生姜（各三两） 大枣（十二枚）

　　上七味。以水一斗。煮取六升。去滓再煎。取三升。温服一升。日三服。

　　（胃主纳谷。其脉本下行。今反挟冲脉之气而上逆。名曰胃反。）胃反呕吐者。（以）大半夏汤主之。

　　此为胃反证出其正方也。千金治胃反不受食。食入而吐。外台治呕。心下痞硬者。

　　可知此方泛应曲当之妙也。俗医但言半夏治痰。则失之远矣。

　　大半夏汤方半夏（二升） 人参（三两） 白蜜（一升）

　　上三味。以水一斗二升。和蜜扬之二百四十遍。煮药取二升半。温服一升。余分再服。

　　（又有阳明有热。大便不通。得食则两热相冲。）食已即吐者。（以）大黄甘草汤主之。

　　此为食入即吐者出其方治也。东垣谓幽门不通。上冲吸门者。本诸此也。外台治吐水。可知大黄亦能开脾气之闭。而使散精于肺。通调水道。下输膀胱矣。

　　大黄甘草汤方大黄（二两） 甘草（一两）

　　上二味。以水三升。煮取一升。分温再服。

　　（胃反病为胃虚挟冲脉而上逆者。取大半夏汤之降逆。更取其柔和以养胃也。今有挟水饮而病）胃反。（若吐已而渴。则水饮从吐而俱出矣。若）吐（未已）而渴。欲饮水者。（是旧水不因其得吐而尽。而新水反因其渴饮而增。愈吐愈渴。愈饮愈吐。非从脾而求输转之法。其吐与渴。将何以宁。以）茯苓泽泻汤主之。

　　此为胃反之因于水饮者而出其方治也。此方治水饮。人尽知之。而治胃反。则人未必知也。治渴。更未必知也。然参之本论猪苓散。伤寒论五苓散猪苓汤。可以恍然悟矣。

　　且外台用此汤治消渴脉绝胃反者。有小麦一升。更得其秘。

　　李氏云、五苓散治外有微热。故用桂枝。此证无表热。而亦用之者。以桂枝非一于攻表之药也。乃彻上彻下。可外可内。为通行津液。和阳治水之剂也。

　　茯苓泽泻汤方茯苓（半斤） 泽泻（四两） 甘草 桂枝（各二两） 白术（三两） 生姜（四两）

　　上六味。以水一斗。煮取三升。内泽泻再煮。取二升半。温服八合。日三服。

　　（前言先吐却渴为欲解者。以其水与热随吐而俱去。今）吐后渴欲得水。（且以水不足以止其燥。）而贪饮（不休）者。（是水去而热存也。以）文蛤汤主之。（方中有麻杏生姜等。除热导水外。）兼主微风脉紧头痛。

　　此为吐后热渴而出其方治也。

　　文蛤汤方麻黄（三两） 杏仁（五十枚） 大枣（十二枚） 甘草 石膏 文蛤（各五两）

　　生姜（三两）

　　上七味。以水六升。煮取二升。温服一升。汗出即愈。

　　干呕吐逆。（胃中气逆也。）吐涎沫。（上焦有寒。其口多涎也。以）半夏干姜散主之。

　　此为胃寒干呕者而出其方也。

　　徐忠可云、此比前干呕吐涎沫头痛条。但少头痛。而增吐逆二字。彼用茱萸汤。此用半夏干姜散。何也。盖上焦有寒。其口多涎。一也。然前有头痛。是浊阴上逆。格邪在头为疼。与浊阴上逆。格邪在胸而满相同。故俱用人参姜枣助阳。而以茱萸之苦温。

　　下其浊阴。此则吐逆。明是胃家寒重。以致吐逆不已。故不用参。专以干姜理中。半夏降逆。谓与前浊阴上逆者。寒邪虽同。有高下之别。特未至格邪在头在胸。则虚亦未甚也。

　　半夏干姜散方半夏 干姜（各等分）

　　上二味。杵为散。取方寸匕。浆水一升半。煮取七合。顿服之。

　　病患（寒邪抟饮。结于）胸中（阻其呼吸往来出入升降之机。其证）似喘不喘。似呕不呕。似哕不哕。（寒饮与气。相抟互击。逼处心脏。欲却不能。欲受不可。以致）彻心中愦愦无（可）奈（何之状。而不能明言）者。（以）生姜半夏汤主之。

　　此为寒邪抟饮。似喘似呕似哕而实非者。出其方治也。

　　徐忠可云、喘呕哕。俱上出之象。今有其象。而非其实。是膈上受邪。未攻肺。亦不由胃。故曰胸中。又曰、彻心中愦愦无奈。彻者。通也。谓胸中之邪既重。因而下及于心。使其不安。其愦愦无可奈何也。生姜宣散之力。入口即行。故其治最高。而能清膈上之邪。合半夏并能降其浊涎。故主之。与茱萸之降浊阴。干姜之理中寒不同。盖彼乃虚寒上逆。此惟客邪抟饮于至高之分耳。然此即小半夏汤。彼加生姜煎。此用汁而多。

　　药性生用则上行。惟其邪高。故用汁而略煎。因即变其汤名。示以生姜为君也。

　　生姜半夏汤方半夏（半升） 生姜（汁一升）

　　上二味。以水三升。煮半夏取二升。内生姜汁。煮取一升半。小冷。分四服。日三夜一。呕止停后服。

　　（彼夫初病。形气俱实。气逆胸膈间。以致）干呕（与）哕。若手足厥者。（气逆胸膈。不复行于四肢也。以）橘皮汤主之。

　　此为哕之不虚者而出其方治也。古哕证即今之所谓呃也。要知此证之厥。非无阳。

　　以胃不和。而气不至于四肢也。

　　橘皮汤方橘皮（四两） 生姜（半斤）

　　上二味。以水七升。煮取三升。温服一升。下咽即愈。

　　（更有胃虚而热乘之。而作）哕逆者。（以）橘皮竹茹汤主之。

　　此为哕逆之挟虚者。出其方治也。

　　徐忠可云、此不兼呕言。是专胃虚而冲逆为哕矣。然非真元衰败之比。故以参甘培胃中元气。而以橘皮竹茹。一寒一温。下其上逆之气。亦由上焦阳气不足以御之。乃呃逆不止。故以姜枣宣其上焦。使胸中之阳。渐畅而下达。谓上焦固受气于中焦。而中焦亦禀受于上焦。上焦既宣。则中气自调也。

　　橘皮竹茹汤方橘皮（二斤） 竹茹（二升） 大枣（三十枚） 生姜（半斤） 甘草（五两）

　　人参（三两）

　　上六味。以水一斗。煮取三升。温服一升。日三服。

　　（总而言之。病证不同。而挈要之道。在气则曰阴阳。在身则曰脏腑。）夫六腑（之）气（阳也。阳气虚）绝（不温）于外者。手足（无阳以运之。则时觉畏）寒。（胸中无阳以御下焦之阴。则呕吐哕之类。皆为阴逆）上气。（且）脚（下无阳气之运而生寒。

　　寒主收引而为）缩。五脏（之）气（阴也。阴气虚）绝（不守）于内者。（则下）利不禁。下（利之）甚者。（阴脱不随阳气以营运。则）手足不仁。

　　此提出脏腑以阳绝阴绝。为危笃证指出两大生路。总结上文呕吐哕等证。并起下文利证。此于上下交界处着神。

　　沈自南云、六腑为阳。气行于外。盖胃为众腑之原。而原气衰。阳不充于四肢。则众腑之阳亦弱。故手足寒。上气脚缩。即阳虚而现诸寒收引之象也。诸脏属阴。藏而不泻。然五脏之中。肾为众阴之主。真阳所寄之地。但真阳衰微。则五脏气皆不足。胃关不阖。泻而不藏。则利不禁。而下甚。甚者。阳气脱。而阴血痹着不行。故手足不仁。

　　此仲景本意。欲人治病以胃肾为要也。

　　（下利证有重轻。当以脉别之。假如）下利脉沉（者主里。）弦者。（主急。见是脉者。则知其里急）下重。脉大者。（为邪盛。又为病进。见是脉者。）为未止。（微弱者。正衰而邪亦衰也。数者。阳之象也。）脉微弱（中而见）数者。（则）为（阳气将复。故知其利）欲自止。虽（下利以发热为逆证。而既得微弱中见数之脉。邪去正复。

　　）发热（必自已而）不死。

　　此以脉而别下利之轻重也。内经以肠 身热则死。寒则生。此言虽发热不死者。以微弱数之脉。知其邪去而正将自复。热必不久而自退。正与内经之说相表里也。

　　下利手足厥冷（阳陷下。不能行于手足也。）无脉者。（阳陷下。不能充于经脉也。

　　）灸之。（起陷下之阳。手足应温。而竟）不温。（然手足虽不温。而犹望其脉还为吉兆。）若脉（亦）不还。反（加）微喘者。（是下焦之生气。不能归元。而反上脱也。

