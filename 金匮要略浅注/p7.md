<!-- { "loadSidebar": true } -->
　　此一节先辨风与痹之殊。后之脉微而数中风使然八字。提出中风之大纲。如大海行舟。茫茫无际。中按罗经。以定子午。则所向自无差错。余注之曰。风从虚入。指阳虚而言也。阳字指太阳而言。太阳虚。则不能卫外而为固。故脉微。余又注之曰。热从风发。以其人素有内热。而风中之。风为阳邪。内热外风。风火交煽。故脉数。学人当知此八个字。是大慈大悲菩萨。立于云端指示。以下止有四方。首方则为国中时邪未侵心者。示一堵塞法。次方为既中后邪已入心为瘫痫者。示一下热法。三方为邪已入心。病如狂状者。示一表里兼治法。四方为风攻于头而不去。示一外治法。细绎方意。无非着眼于少阴。少阴兼手足而言。寒从水化而归于下。以足少阴为主。风从火化而归于上。以手少阴为主。知其真证。便得真方。

　　学人当于引而不发之中。得其跃如之妙。

　　（虽然。风从虚入。虚则脉微。热从风发。热则脉数。此为风证之既成。从少阴而化热者言之也。若论其初。风不挟寒。则为和风。唯其挟寒。则伤人甚速。始伤皆由营卫。心营肺卫。必以寸口为凭。若中风而偏于寒者。）寸口脉浮而紧。紧则为寒。浮则为虚。寒虚相搏。邪在皮肤。（正不足而邪乘之也。气行脉外。血行脉中。浮而有余者。必沉而不足。故以）浮者（断为）血虚。（血虚则无以充皮肤而养络。故）络脉空虚。（又无以循常度以御邪。故）贼邪不泻。或左或右。邪气（所伤。则筋脉不用而）反缓。（无邪之处。则其）正气（独治而）即急。正气引邪。（其口目） 僻不遂。（左 者邪反在右。右 者邪反在左。不可不知也。虽然。或左或右。则有邪正缓急之殊。而为表为里。

　　亦有经络脏腑之别。若）邪在于络。（络邪病表。故）肌肤不仁。邪在于经。（经邪病里。）即（筋骨）重（滞而）不胜。邪入于腑。（则胃腑燥热。其支脉络心。大妨神气之出入。）即不识人。邪入于脏。（心肾二脏。俱连舌本。脏气厥而不至舌下。故）舌即难言。（且廉泉亦开。）口（必）吐涎。

　　此为初病中风之偏于寒者。而详其证之递深也。师未出方。徐忠可云、节下侯氏黑散即次之。疑系此证之方。然余谓四肢烦重。心中寒甚者为的剂。若风火交煽。喻嘉言取用驱风至宝膏甚妙。方用防风二两半白术一两半芍药二两半芒硝五钱生石膏一两滑石三两当归二两半黄芩一两甘草二两大黄五钱连翘五钱川芎三两半麻黄五钱天麻一两山栀子五钱荆芥五钱黄柏五钱桔梗一两薄荷五钱熟地黄一两羌活一两人参一两全蝎五钱细辛五钱黄连五钱独活一两。共二十六味为末。炼蜜丸弹子大。每服一丸。细嚼。茶酒任下。临卧服。但此方医者病患。或疑其散。或疑其攻。或疑其杂。往往不肯服而死。盖有命焉。不可强也。吕纯阳大丸更效。

　　又按、风中经络与腑者。可用驱风至宝膏。若入脏。最防迸入于心。宜用侯氏黑散。

　　于驱补之中。行其堵截之法。至于风引汤。按法用之。无往不利。

　　侯氏黑散 治大风。四肢烦重。心中恶寒不足者。（外台治风癫 此方主补虚以熄其风）

　　菊花（四十分） 白术 防风（各十分） 桔梗（八分） 黄芩（五分） 细辛干姜 人参 茯苓 当归 川芎 牡蛎 矾石 桂枝（各三分）

　　上十四味。杵为散。酒服方寸匕。日一服。初服二十日。温酒调服。禁一切鱼肉大蒜。常宜冷食。六十日止。即药积腹中不下也。热食即下矣。冷食自能助药力。

　　徐忠可云、此为中风家挟寒而未变热者治法之准则也。谓风从外入。挟寒作势。此为大风。证见四肢烦重。岂非四肢为诸阳之本。为邪所痹。而阳气不运乎。然但见于四肢。不犹愈体重不胜乎。证又见心中恶寒不足。岂非渐欲凌心乎。然燥热犹未乘心。不犹愈于不识人乎。故侯氏黑散用参苓归芎。补其气血为君。菊花白术牡蛎。养肝脾肾为臣。而加防风桂枝。以行痹着之气。细辛干姜。以驱内伏之寒。兼桔梗黄芩。以开提肺热为佐。矾石所至。除湿解毒。收涩心气。酒力营运周身为使。庶旧风尽出。新风不受。且必为散。酒服至六十日止。又常冷食。使药积腹中不下。盖邪渐侵心。不恶热而恶寒。其由阴寒可知。若胸中之阳不治。风必不出。（太阳之气。行于胸中。徐氏此注。精细之至。）故先以药填塞胸中之空窍。壮其中气。而邪不内入。势必外消。此即内经所谓塞其空窍。是为良工之理。若专治其表里。风邪非不外出。而重门洞开。出而复入。势将莫御耳。

　　男（元犀）按、徐氏煞此九个字。真阅历有得之言。不可顺口读去。

　　喻嘉言云、方中取用矾石以固涩诸药。使之积留不散。以渐填空窍。必服之日久。

　　风自以渐而息。所以初服二十日。不得不用温酒调下。以开其痹着。以后则禁诸热食。

　　惟宜冷食。如此再四十日。则药积腹中不下。而空窍塞矣。空窍填则旧风尽出。新风不受矣。盖矾惟得冷即止。得热即行。故嘱云热食即下矣。冷食有能助药力。抑何用意之微耶。

　　愚按、风家挟寒。虽未变热。而风为阳邪。其变甚速。观此方除热之品。与祛寒之品并用。可见也。高明如尤在泾。尚有疑义。甚矣读书之难也。余每用此方。病家惑于人言而不敢服。辄致重证莫救。不得已遵喻嘉言法。用驱风至宝膏。或借用后卷妇人门竹叶汤。一日两服多效。然亦有不得不用此散者。亦必预制以送。不明告其方。以杜庸俗人之论说也。

　　（又有中风而偏于风者。亦辨其脉于寸口。）寸口脉迟而缓。迟（者。行之不及。

　　不及）则为寒。缓（者。至而无力。无力）则为虚。营（行脉中。沉而见）缓则为亡血。卫（行脉外。浮而见）缓则为中风。（然营卫俱在肤表与肌腠。尚未中经也。若）邪气中经。

　　（营卫气弱。津血凝滞。）则身痒而瘾疹。（若）心气不足。邪气入中。则（邪混胸中。阻遏正气。为）胸满而短气。

　　此为中风之偏于风者。而详其证之递深也。风为阳邪。其脉主缓。师未出方。徐忠可云、此节下即以风引汤次之。疑系此证之方。余甚服其识。然与驱风至宝膏互服亦妙。

　　此节以迟脉 出缓脉。言迟则为寒者。以扇动之气虽寒。而自人受之。则为阳邪。

　　故分疏营卫二句。单承缓而不言迟。则可知其所独重矣。

　　风引汤 除热瘫痫。（此方主清热以除其风）

　　大黄 干姜（愚按应减半用） 龙骨（各四两） 桂枝 甘草 牡蛎（各二两愚按此品应加倍） 寒水石 滑石 赤石脂 白石脂 紫石英 石膏（各六两）

　　上十二味杵。粗筛。以韦囊盛之。取三指撮。井花水三升。煮三沸。温服一升。治大人风引。小儿惊痫螈 。日数发。医所不疗。除热方。巢氏云、香港脚宜风引汤。

　　徐忠可云、风邪内迸。则火热内生。五脏亢甚。迸归入心。故以桂甘龙牡。通阳气安心肾。为君。然厥阴风木。与少阳相火同居。火发必风生。风生必挟木势侮其脾土。

　　故脾气不行。聚液成痰。流注四末。因成瘫痪。故用大黄以荡涤风火湿热之邪。为臣。

　　随用干姜之止而不行者以补之。为反佐。又取滑石石膏。清金以伐其木。赤白石脂。

　　浓土以除其湿。寒水石以助肾水之阴。紫石英以补心神之虚。为使。故大人小儿风引惊痫。皆主之。何后世以为石药过多而不用。反用脑麝以散真气。花蛇以增恶毒耶。

　　愚按、用前方而尚恐其不及者。宜黄连阿胶汤。从少阴之本以救之。余热不除。虚羸少气。近于痿证者。以竹叶石膏汤清补之。二方如神。

　　按喻嘉言云、本文有正气引邪。 僻不遂等语。故立方即以风引名之。

　　（更有）防己地黄汤。治（风迸入心。风乘火势。火藉风威。其）病如狂状。妄行。

　　独语不休。（热迸于内。而外反）无热。（浮为风之本脉。而风火交煽。）其脉（益）浮。此亦风迸入心之治法也。徐灵胎云、此方他药轻而生地独重。乃治血中之风也。

　　此等法最宜细玩。愚按、金匮书寥寥数语。读者疑其未备。然而所包者广也。中风以少阴为主。此节言风迸手少阴之证。出其方治。曰病如狂状。妄行。独语不休者。盖以手少阴心火也。阳邪迸之。则风乘火势。火借风威。其见证无非动象。曰无热者。热归于内。外反无热。即伤寒论桂枝二越婢一汤证。外无大热之例也。曰其脉浮者。风火属阳之本象也。然有正面。即有对面。手足少阴。可一而二之。实二而一之者也。考之唐宋后各家之论中风。曰昏迷不醒等证。其不为狂状可知也。曰猝倒口噤等证。其不为妄行独语可知也。曰面如 朱。可知寒盛于下。格阳于上。不能无热也。曰冷汗不止。可知其四肢厥逆。不止无热也。曰脉脱。曰无脉。又将何以言浮乎。盖以足少阴肾水也。阴邪迸之。则寒水相遭。寒冰彻骨。其见证无非静象。方书用三生饮一两。薛立斋又加人参一两者。盖指此也。若痰涎如涌。三因白散可用。真阳上脱。气喘痰鸣。黑锡丹可用。

　　凡此皆为四逆证之例。究非中风之本证。其证散见于伤寒论中。金匮辟之于中风门外。

　　所以示立法之纯也。

　　防己地黄汤方防己 甘草（各一分） 桂枝 防风（各三分）

　　上四味。以酒一杯渍之。绞取汁。生地黄二斤。 咀蒸之。如斗米饭久。以铜器盛药汁。更绞地黄汁。和分再服。（按。此方表里兼治。后人驱风至宝膏方。从此方悟出。

　　）

　　头风摩散方大附子（一枚） 盐（等分）

　　上二味为散。沐了。以方寸匕摩疾上。令药力行。

　　此言偏头风之治法也。附子辛热以劫之。盐之咸寒以清之。内服恐助其火。火动而风愈乘其势矣。兹用外摩之法。法捷而无他弊。且躯壳之病。内经多用外法。如马膏桑钩。及熨法皆是。今人不讲久矣。

　　愚按、中风。大证也。内经与风痹风懿等证并论。读者莫得其要。后世主火主气主血主痰主虚。纷纷不一。而且以真中类中分门。张景岳又以非风另立一门。而中风究系何病。究用何方。茫然无据。每致患者十难救一。今读金匮此论。以风字专指八方之风。

