<!-- { "loadSidebar": true } -->
　　钦定四库全书　　　　　子部五
　　金匮要畧论注　　　　　医家类
　　提要
　　【臣】等谨案金匮要畧论注二十四卷汉张机撰
　　国朝徐彬注机字仲景南阳人尝举孝防建安中官至长沙太守是书亦名金匮玉函经乃晋髙平王叔和所编次陈振孙书録解题曰此书乃王洙于馆阁蠧简中得之曰金匮玉函要畧上卷论伤寒中论杂病下载其方并疗妇人乃録而传之今书以逐方次于证候之下以便检用其所论伤寒文多简畧故但取杂病以下止服食禁忌二十五篇二百六十二方而仍其旧名云云则此书叔和所编本为三卷洙抄存其后二卷后又以方一卷散附于二十五篇内盖已非叔和之旧然自宋以来医家奉为典型与素问难经并重得其一知半解皆可起死回生则亦岐黄之正传和扁之嫡嗣矣机所作伤寒卒病论自金成无己之后注家各自争名互相窜改如宋儒之谈错简原书端绪久已瞀乱难寻独此编仅仅防附诸方尚未失其初防尤可寳也汉代遗书文句简奥而古来无注医家猝不易读彬注成于康煕辛亥注释尚为显明今録存之以便讲肄彬字忠可嘉兴人江西喻昌之弟子故所学颇有师承云乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀



　　钦定四库全书
　　金匮要畧论注卷一　　　　汉　张机　撰
　　嘉兴徐彬　注
　　臓腑经络先后病脉证
　　问曰上工治未病何也师曰夫治未病者见肝之病知肝传脾当先实脾四季脾王不受邪即勿补之中工不晓相传见肝之病不解实脾惟治肝也夫肝之病补用酸助用焦苦益用甘味之药调之酸入肝焦苦入心甘入脾脾能伤肾肾气防弱则水不行水不行则心火气盛则伤肺肺被伤则金气不行金气不行则肝自愈此治肝补脾之要妙也肝虚则用此法实则不必用之经曰虚虚实实补不足损有余是其义也余脏准此注曰医中有大关目不可专指一病者仲景于首卷特掲数十端以定治疗之法此则论五行相克之理必以次传而病亦当预备以防其传也问古云上工治未病岂真毫无所病而先治之乎谓五行相克之理毎传于所胜假如见肝之病肝木胜脾土故知必传脾而先务实脾脾未病而先实之所谓治未病也然四季土旺旺不受邪即勿补之恐实实也其中工不晓此理不预为脾计则专治肝以脾为未病而不治逮既病而治之则已晩矣其实脾之法如何谓肝之病倘在宜补则本臓虚喜本脏之味酸先入肝故为补心火为肝之子苦先入心子能令母实故焦苦为助脾则肝所胜者也用甘味益之似无谓不知脾土能制肾水肾水弱心无所制心火能制肺金而肺为火所伤至于肺伤而肝木荣何也金者木之仇也金伤而木盛矣故曰肝自愈此理甚防故曰此治肝补脾之要妙也然弱肾纵心伤肺原非美事但因肝虚故取矫枉而得其平不得已中之妙法也倘肝有实邪方将防肝不暇可补助之又委曲以益之乎故曰实则不必用之此法即经所谓虚虚实实补不足损有余之义诸藏皆然不独肝也故曰他脏准此论曰肝木虚正宜资于肾水今曰肝之病补用酸助用苦益用甘甘者扶土制水使火盛而伤仇木之肺金也将必肺之病补用辛助用盐益用酸扶木制土使水盛而伤仇金之心火心之病补用苦助用甘益用辛扶金制木使土盛而伤仇火之肾水肾之病补用盐助用酸益用苦扶火制金使木盛而伤仇水之脾土脾之病补用甘助用辛益用盐扶水制火使金盛而伤仇土之肝木是一槩扶我所胜而制我所不胜反伤其生我者而助我所生者岂虚则补其母之义乎不知此处立论只重救受传之脏故曰治未病谓病之所以迁延不愈者不忧本脏之虚而忧相传不已则病乃深如木必克土之类故以必先实脾为治肝之要妙即为治诸脏之总法也是故补母不若直补本脏之切而又助其子子能令母实则本脏更旺乃又扶肝木所克之脾土委曲以制其仇木之肺金谓既虚不堪再损故以安其仇为急若但执补母之説滋水以生木则子能令母实肾水得助而肺金实其为损肝当何如若虚则补其母别有説也假如肝病虚而四季土旺实脾之説既不可用即非四季土旺而其人脾土素强可再益脾以使乗肝乎即湏滋肾水以润肝木矣故曰虚则补其母诸脏亦如是耳
　　夫人秉五常因风气而生长风气虽能生万物亦能害万物如水能浮舟亦能覆舟若五脏元真通畅人即安和客气邪风中人多死千般疢难不越三条一者经络受邪入脏腑为内所因也二者四肢九窍血脉相传壅塞不通为外皮肤所中也三者房室金刅防兽所伤以此详之病由多尽若人能养慎不令邪风干忤经络适中经络未流传脏腑即医治之四肢才觉重滞即导引吐纳鍼灸膏摩勿令九窍闭塞更能无王法禽兽灾伤房室勿令竭乏服食节其冷热苦酸辛甘不遗形体有衰病则无由入其腠理腠者是三焦通防元真之处为血气所注理者是皮肤脏腑之文理也
　　注曰此段言病之变态虽多而因则唯三以示浅者不得深治深者不得浅治也谓人秉隂阳五行之全而殊于异类其生而长则实由风与气葢非八风则无以动荡而恊和非六气无以变易而长养故内经曰风生木木生肝又曰神在天为风日天之在我者徳也地之在我者气也徳流气薄而生者也又曰阳化气隂成形然有正气即有恶气有和风即有狂风其生物害物并出一机故有浮舟覆舟之喻于是就有形言之则有五脏从无形言之则为元真风与气皆流行之物人之脏腑应之故通畅则安和四时正气为主气不正恶气为客气养物之风为正风害物之风为邪风其生物有力则害物亦有力所以中人多死然风有轻重病有浅深人身只一内外故约言之千般疢难不越三条一者邪从经络脏腑发自内而深为内所因二者病从四肢九窍皮肤沿流血脉而浅为外所因三者病从王法房室金刅虫兽而生虽渐及经络而非经络之谓虽害于皮肤而非皮肤之谓为不内外因所谓病之由也人于此慎养不令风寒异气干忤经络则无病适中经络未入脏腑可汗吐或和解而愈或入内稍浅下之可愈所谓医治之也此应前内因一段若六淫之邪仅感皮肤流传九窍血脉所入浅但吐纳导引如修真之类鍼灸膏摩如外科之法则重滞通快而闭塞无由此应前外因一段更不犯王法灾伤则无非意之侮又虽有房室而不令竭乏则内实不虚此应前房室一段若服食数句合言服食起居无所不慎也腠理云者谓凡病纠纒于身不止经络血脉势必充满腠理故必慎之使无由入腠者三焦与骨节相贯之处此血气所徃来故曰元真通防理者合皮肤脏腑内外皆有其理细而不紊故曰文理论曰内外因之説仲景欲人知病之所感浅深分别施治故后论中风有邪在皮肤邪在经络邪在脏腑之分后论经阻至云厯年血寒积结胞门寒伤经络凝坚在上则为肺痈之説则此处内因之意不从内伤外感为辨而从病之浅深为辨可知若四肢九窍血脉相传壅塞不通明指手痹脚气厉风疥癞一切痛痒小病为言观下云才觉手足重滞语气取其浅而易治可知若房室其伤在内而反列于内因外因之外葢仲景之论以风气中人为主故以从经络入脏腑者为内为深自皮肤流血脉者为外为浅而房室所伤与经络皮肤无相干渉者为不内外因谓病因于虚非客气邪风中人之比也则治宜专补其隂而不得犯经络血脉可知后人别用行经补血之药治房室虚损其误亦可知也又论曰思邈常谓地水火风和合成人凡人火气不调举身蒸热风气不调全身僵直诸毛孔闭塞水气不调身体浮肿气满喘粗土气不调四肢不举言无音声火去则身冷风止则气絶水竭则无血土散则身裂云然则风之在人相为形体故曰人秉五常因风气而生长可知六气之害人在风尤为亲切但五气有损无益风则生长因之故既曰邪风中人多死又曰风能生万物
　　问曰病人有气色见于面部愿闻其説师曰鼻头色青腹中痛苦冷者死鼻头色防黒者有水气色黄者胸上有寒色白者亡血也设防赤非时者死其目正圆者痓不治又色青为痛色黒为劳色赤为风色黄者便难色鲜明者有留饮
　　注曰此段乃医家之望法也但望法贵在神气动静之间而此只就气色之见于面部者为问故即内经明堂察法増损答之谓明堂者鼻也内经言明堂骨髙以起平以直五脏次于中央六腑挟其两侧首面上于阙庭王宫在于下极此言五色之见各有其色部也然尤重于凖头故曰鼻头色青腹中痛谓鼻凖属脾青为肝色乃肝木挟肾寒以乘土而上征于鼻下徴于腹又苦冷则为暴病而亡阳主卒死故曰苦冷者死若鼻头色防黒则黒虽肾色防非沈夭且无腹痛但主水气而非暴病矣若色黄乃土欝而本色见非胸有寒饮以遏之不能使欝故曰胸上有寒若色白则经曰血脱者色白夭然不泽故曰亡血然灵枢五色篇谓白为寒应知不见亡血症即以寒断矣设防赤土得火色似相宜不知鼻亦为肺之外候防赤而非时则非生土之火而为克金之火又主脏燥而死矣然目又为五脏精华之所聚神气之所生正圆则目瞠不转而至于痓是隂絶产妇多痓亦亡隂也合之正圆隂絶无疑故曰不治已下又色青数句承其目句似专言目然内经五色篇先曰青黒为痛黄赤为热白为寒后又言黄赤为风青黒为痛白为寒黄为膏润为脓赤甚者为血痛甚为挛寒甚为皮不仁下即云五色各见其部似属槩言又五色篇云常阙中薄泽为风冲浊为痹在地为厥此其常也各以其色言其病云云则阙中者眉间也在地者巨分也可知五色合明堂上下而槩言之矣谓色青为痛诸痛皆属肝也黒为劳劳则阳气内伐热舍于肾肾乘心心先病肾为应故黒风为阳邪故曰赤为风前内经又曰赤为热风故热也黄则脾欝故便难然前既云色黄者胸上有寒此又云便难要知寒遏于上则脾欝于下也又下经云水病人目下有卧蚕面目鲜泽故曰色鲜明者有留饮若千金论目赤色者病在心白色者病在肺青色者病在肝黄色者病在脾黒色者病在肾黄色不可名者病在胸中是目另有法此只合明堂言之为是
　　师曰语声寂寂然喜惊呼者骨节间病语声喑喑然不彻者心膈间病语声啾啾然细而长者头中病
　　注曰此段乃医家闻法也内经谓肝木在音为角在声为呼在变动为握心火在音为徴在声为笑在变动为忧脾土在音为宫在声为歌在变动为哕肺金在音为商在声为哭在变动为欬肾水在音为羽在声为呻在变动为栗然声之所至上中下三焦必有殊而未详故仲防又以声音之疾合大小分察其病之在下在中在上而曰语声寂寂然喜惊呼者骨节间病谓静嘿属隂而厥隂肝木在志为惊在声为呼今寂寂而喜惊呼知属厥隂唯厥隂则知病必起下焦而深入骨属筋节间矣曰语声喑喑然不彻者心膈间病谓声虽有五脏之分皆振响于肺金故亮而不哑今喑喑然不彻是胸中大气不转壅寒金气故不能如空谷之音所以知病在胸中膈间经谓中盛脏满气胜伤怒者声如从室中言是中气之湿也其即此欤曰语声啾啾然细而长者头中病谓肾脉本剂颈而还乃少隂肾与太阳膀胱为表里太阳脉上至顶今肾气随太阳经脉逹于巓顶则肾之在声为呻者反上彻而啾唧细长其气直攻于上则为头中病也浅而言之头中有病则唯恐音气之上攻故抑小其语声而引长发细耳
　　师曰息揺肩者心中坚息引胸中上气者欬息张口短气者肺痿唾沬
