<!-- { "loadSidebar": true } -->
　　注曰前欬逆倚息明知是饮邪侵肺但使其人下实不虚则饮去病除设虚多正气不足以御邪得药上饮未能去而下先不堪发散动其冲气以致肺燥如痿而多唾唾者其痰薄如唾也又口燥燥者觉口干非渴也寸脉沉水未去也尺脉微下元骤虚也虚则寒气下并手足厥逆于是肾邪乗心而气从小腹下冲胸咽自腹及胸自胸及咽高之至也手足痹者不止于厥而直不用也面翕热如醉状所谓面若妆朱眞阳上浮也然未至于脱则阳复下流阴股谓浮于面之阳旋复在两股之阴作热气也阳复归于下似较浮出时稍可然不归于肾而或上薰于面或下征于股是狂阳无主故小便得其燥气而难又复随经犯上而为冒为总是肾邪动而龙雷之火无归如电光之闪烁无主故以桂苓伐肾邪加五味敛其肺气恐欬甚而火愈不能辑则冲气愈不能下也甘草调其中土以制水也肾邪去而气自不冲故曰治其冲气见初时以去饮止欬为主既冲气发其病大即不得旁图以分其药力也
　　桂苓五味甘草汤方
　　桂枝【四两去皮】茯苓【四两】五味子【半升】甘草【三两炙】
　　右四味以水八升煮取三升去滓分温三服
　　冲气即低而反更欬胸满者用桂苓五味甘草汤去桂加干姜细辛以治其欬满
　　注曰冲气即低乃桂苓之力单刀直入肾邪遂伏故低也反更欬满明是肺中伏匿之寒未去但青龙汤已用桂桂苓五味甘草汤又用桂两用桂而邪不服以桂能去阳分凝滞之寒而不能驱脏内沉匿之寒故从不得再用桂枝之例而去桂唯取细辛入阴之辛热干姜纯阳之辛热以泄满驱寒而止欬也
　　桂苓五味甘草去桂加姜辛汤方
　　茯苓【四两】五味子【半升】甘草【三两】干姜【三两】
　　细辛【三两】
　　右五味以水八升煮取三升去滓温服半升日三服
　　欬满即止而更复渴冲气复发者以细辛干姜为热药也服之当遂渴而渴反止者为支饮也支饮者法当冒冒者必呕呕者复内半夏以去其水
　　注曰寒得热而消故欬满即止然热则津耗津耗则渴热伤元气元气伤而阴乃侮阳故冲气复发故曰以细辛干姜为热药也因而津耗胃干当遂渴遂者不止也今不应止而止故曰反明是素有支饮故火不胜水但支饮必有的据故曰支饮者法当冒冒者必呕呕者有水故也故复纳半夏以去之同是冲气而此不用桂枝者葢冒而呕则重驱饮以半夏为主桂枝非所急也
　　论曰此亦冲气前何独郑重而专治之葢前乃肺之客寒未去药峻而寒邪乗肾逼迫眞阳浮出上下狂奔不能复返故湏以桂之至阳者入阴而伐之若此之复发乃肺被热伤而元气不能御阴况有支饮以援之故亦相冲然无面热等证则非眞阳上浮之比矣故专去其水而冲自止谓水去而肺肾当自调耳
　　苓甘五味加姜辛半夏汤方
　　茯苓【四两】甘草【二两】细辛【二两】干姜【二两】半夏【半升】五味子【半升】
　　右六味以水八升煮取三升去滓温服半升日三服
　　水去呕止其人形肿者加杏仁主之其证应内麻黄以其人遂痹故不内之若逆而内之者必厥所以然者以其人血虚麻黄发其阳故也
　　注曰形肿谓身肿也肺气已虚不能遍布则滞而肿故以杏仁利之气不滞则肿自消也其证应内麻黄者水肿篇云无水虚肿者谓之气水发其汗则自已发汗宜麻黄也以其人遂痹即前手足痹也欬不应痹而痹故曰逆逆而内之谓误用麻黄则阴阳俱虚而厥然必厥之意尚未明故曰所以必厥者以其人因血虚不能附气故气行濇而痹更以麻黄汤药发泄其阳气则亡血复汗温气去而寒气多焉得不厥正如新产亡血复汗血虚而厥也
　　苓甘五味加姜辛半夏杏仁汤方
　　茯苓【四两】甘草【三两】五味子【半升】干姜【三两】
　　细辛【三两】半夏【半升】杏仁【半升去皮尖】
　　右七味以水一斗煮取三升去滓温服半升日三服
　　若面热如醉此为胃热上冲薰其面加大黄以利之注曰面属阳明胃气盛则面热如醉是胃气之热上薰之也旣不因酒而如醉其热势不可当故加大黄以利之虽有姜辛之热各自为功而无妨矣
　　论曰前既云以干姜细辛为热药故也本方止加半夏不去姜辛及形肿又不去姜辛及面热又不去姜辛何也葢支饮乆渴之人胸中之宗气乆为水寒所蚀故极易欬满逮欬满而借姜辛以泄满止欬则姜辛自未可少谓饮气未即去则肺之寒侵刻刻须防之也至面热如醉与首条翕热如醉不同前因冲气病发在下此不过肺气不利乃滞外而形肿滞内而胃热故但以杏仁利其胸中之气复以大黄利其胃阴之热耳
　　苓甘五味加姜辛半杏大黄汤方
　　茯苓【四两】甘草【三两】五味【半升】干姜【三两】细辛【三两】半夏【半升】杏仁【半升】大黄【三两】
　　右八味以水一斗煮取三升去滓温服半升日三服
　　先渴后呕为水停心下此属饮家小半夏加茯苓汤主之【方见前】
　　注曰饮有乆暂不同此云先渴后呕渴必多饮从无呕证而忽于渴后见之其为水饮无疑矣故曰此属饮家暂时伤饮也小半夏止呕专方加茯苓则水从小便出矣不用止渴及健脾药水去即无病倘凉之则伤阳燥之则伤胃也














　　金匮要畧论注卷十二
　　钦定四库全书
　　金匮要畧论注卷十三　　　汉　张机　撰
　　嘉兴徐彬　注
　　消渴小便不利淋
　　厥阴之为病消渴气上冲心心中疼热饥而不欲食食即吐下之不肯止
　　注曰厥阴之为病消渴七字乃消渴病之大原盖消渴者善消而大渴也然或单渴不止或善食而渴或渴而小便反多后人乃有上消中消下消之分不知上中下虽似不同其病原总属厥阴盖肝之脉为厥阴厥阴者风木之脏也与风相得故凡风病必先中肝然风善行而数变故在经络在血脉在肌肉各各不同而又有郁于本脏者则肝得邪而实因而乗其所胜阳明受之乗其所生足少阴受之于是上中下或有偏胜现证稍殊皆为消渴皆由厥阴风郁火燔故曰厥阴之为病消渴内经亦有风消二字消必兼风言之亦此意也肝既邪实木气喜上畅故气上冲心心受邪逼故疼且热肝得热而燥于是子盗母气则肾亦病故饥不欲食食则吐者上受邪气之冲且肝主呕逆也下之不肯止乃病不由于胃实而反攻胃故仍不肯止也
　　论曰内经谓二阳结谓之消此独主厥阴似乎互异不知邪气浸淫病深肠胃气聚不散故曰结其使肠胃之气不能健运而成三消则厥阴实为病之本如果病专肠胃则下之为中病消渴宜无不止矣然多食而饥不止为中消此又云饥不欲食则知消渴之病亦有不欲食者但能食而渴者全重二阳论治饮一溲二重在肾虚论治其不能食而气冲者重在厥阴论治此又临证时防细之辨乎
　　寸口脉浮而迟浮即为虚迟即为劳虚则衞气不足劳则荣气竭趺阳脉浮而数浮即为气数即为消谷而大坚气盛则溲数溲数即坚坚数相搏即为消渴
　　注曰此段论消渴之脉当从寸口浮阳合而证之也病消渴者虽非形病然中气不纯运化促急元气不厚荣卫自虚故寸口脉浮而迟浮不因表是属气不敛矣故曰浮即为虚迟不因寒是属荣不充盛矣故曰迟即为劳劳者犹言罢劳也气既不敛则不能并力内入而循运度之常故曰虚则衞气不足荣不充盛则不能辅气健运而见迟慢之状故曰劳则荣气竭盖消渴症本属热边而寸口脉但见虚状不见数脉可知消渴为结热在下不必见之寸口脉也若趺阳则专主二阳之脉乃浮而数浮则为气鼔不下故曰浮则为气数则脾强而约糓易消而热愈坚故曰数即为消谷而大坚溲者溺也气有余即是火火性急速故溲数溲数而阴气耗阳亢无制故坚坚者热结甚也热不为溲解阳亢阴亡故曰相搏阴亡而阳愈亢故曰即为消渴此言消渴之病结在二阳脉当全责趺阳也然前云饥不欲食此言消谷则似与邪结厥阴者防有虚实之不同矣
　　男子消渴小便反多以饮一斗小便一斗肾气丸主之【方见产后】
　　注曰阴不能制阳而肾失开阖之权故便多无制然非眞阳有余实邪气亢甚所谓气盛则溲数也故既以六味丸料壮水之主以制阳光仍借桂附以复其眞阳则爝火息而阴阳平耳
　　脉浮小便不利防热消渴者宜利小便发汗五苓散主之【方见痰饮】
　　注曰脉浮防热是表未清也消渴小便不利是里有热也故以桂枝主表白术苓泽主里而多以热水助其外出下达之势此治消渴之浅而近者也按此与上条同是消渴上条小便多知阴虚热结此条小便不利而防热即是客邪内入故治法逈异然客邪内入非真消渴也合论以示辨耳
　　渴欲饮水水入则吐者名曰水逆五苓散主之
　　注曰因渴饮水水太多而骤以致水入即吐此病中之病也故不复重其消渴而但曰水逆见当急治其新病然药亦不过五苓五苓固主双解表里而下水之功尤速也
　　渴欲饮水不止者文蛤散主之
　　注曰渴欲饮水此里有热也不止则其热之结坚矣文蛤性咸而为至阴之物能软坚能润燥能除热故主之然只一味取其专而下入以清中下焦之燥热也已上治消渇三方药皆以治中下焦为急可知消渴之病本由厥阴甚则二阳结而累及于肾治不宜轻动其上焦矣
　　论曰渴欲饮汤与渴欲饮水不同渴欲饮汤乃胃家燥热渴欲饮水乃是气壅阴燥故有水似不宜渴而反渴欲饮水则治法逈别今人见渴即混同论治所误多矣观仲景前后治法不晓然乎又人有夜卧则唇口亁燥坐起阳升即口中津润唯阴燥故得阳而气化则亁燥即止也但比日间亦渴欲饮水者不甚耳
　　文蛤散方
　　右一味杵为散以沸汤五合和服方寸匕
　　淋之为病小便如粟状小腹急痛引脐中　趺阳脉数胃中有热即消谷引饮大便必坚小便即数　淋家不可发汗发汗则必便血
　　注曰此三条总论淋证首一段谓淋之为病全在下焦故前十一卷内言下焦有热亦主淋闭不通此言小便如粟状粟者色白而滴沥甚则如米屑也然气血不同故后人有五淋之名小腹气不和失其浑厚之元则急矣热邪上乗则痛引脐中矣趺阳一段是言淋之病虽不必尽由于胃而有趺阳脉数者乃属胃中有热即另见消谷引饮大便坚小便数之证此淋病之近于消渴者也淋家一段谓淋为下焦内症故以汗为戒误汗则便血发其阳则动血也不出方者淋病下焦主之而胃热则近消渴肾热则类小便不利前后方可相通酌用耳
　　小便不利者有水气其人若渴用括蒌瞿麦丸主之注曰小便不利此膀胱有热也膀胱通周身之水道既艰濇难出则水渟而逆故曰有水气然使不渴则热止膀胱若渴是气化之原亦热故以瞿麦茯苓逐水而以括蒌根清上焦之热脾肾之元气不可不养故以山药培其本膀胱虽热由肾实虚而开阖失职故以附子补其元阳且膀胱既为湿热所困气馁不行故须附子大力为瞿麦茯苓之先锋耳
　　括蒌瞿麦丸方
　　薯蓣【三两】括蒌根【二两】瞿麦【一两】附子【一枚炮】
　　茯苓【三两】
　　右五味末之炼蜜为丸梧子大饮服二丸日三服不知増至七八丸以小便利腹中温为知
　　小便不利蒲灰散主之滑石白鱼散茯苓戎盐汤并主之
