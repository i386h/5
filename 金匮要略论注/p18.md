<!-- { "loadSidebar": true } -->
　　注曰蒲灰即蒲席烧灰也能去湿热利小便滑石能通九窍去湿热故主之白鱼能开味下气去水气发为血余入阴故合滑石则阴分之湿热去而小便利也若茯苓戎盐汤内有白术健脾茯苓渗湿戎盐出山坡阴土石间不经煎炼入肾除阴火兼清热故以为使然此方较前二方则补养多矣
　　蒲灰散方
　　蒲灰【半觔】滑石【一觔】
　　右二味杵为散饮服方寸匕日三服
　　滑石白鱼散方
　　滑石【一觔】乱髪【一觔烧】白鱼【一觔】
　　右三味杵为散饮服方寸匕日三服
　　茯苓戎盐汤方
　　茯苓【半觔】白术【二两】戎盐【弹丸大一枚】
　　右三味先将茯苓白术煎成入戎盐再煎分温三服
　　渴欲饮水口亁燥者白虎加人参汤主之【方见暑门】
　　注曰此亦消渴之类也但渴欲饮水而口亁燥则肺气既热更阳虚而阴燥见于外其热浮故以白虎汤治其火清其热复以人参补其虚与耑治中下焦而散其结热者逈异
　　脉浮发热渴欲饮水小便不利猪苓汤主之【方见首卷】注曰此即五苓散而以滑石阿胶易去桂术也谓脉浮发热热似在表渴欲饮水小便不利内热复甚则已衰之表热不足虑而阴热水停变将无穷故既以苓泽导水而加阿胶滑石则滋阴荡阳为急耳然独以猪苓名汤盖猪苓善去胃中水饮则知此方以去水饮为主也



　　金匮要畧论注卷十三
　　钦定四库全书
　　金匮要畧论注卷十四　　　汉　张机　撰
　　嘉兴徐彬　注
　　水气
　　师曰病有风水有皮水有正水有石水有黄汗
　　注曰内经止有水胀及石水二条仲景特立五条示人水病有浅深欲人因名思义而处治无误耳故以水从外邪而成其邪在经络者别之曰风水谓当从风治也或水虽从外邪而成其邪已渗入于皮不在表不在里者别之曰皮水谓在皮而不脱于风也其有不因风由三隂结而成水者别之曰正水谓当正治其水也其隂邪多而沉于下者别之曰石水谓病全在下也其有亦因风邪或水邪虽为外邪内伤于心热郁而为黄汗状如风水而脉不浮者别之曰黄汗谓病邪同水而所入在心也
　　风水其脉自浮外证骨莭疼痛恶风皮水其脉亦浮外证胕肿按之没指不恶风其腹如鼔不渇当发其汗正水其脉沉迟外证自喘石水其脉自沉外证腹满不喘黄汗其脉沉迟身发热胸满四肢头面肿乆不愈必致痈脓
　　注曰凡水病相去不远故内经水胀篇槩曰目窠上微肿如新卧起之状其颈脉动时欬隂股间寒足胫肿腹乃大水已成矣以手按其腹随手而起如裹水之状而不分别为言然而病因不同则治法逈异故仲景先从脉别之则浮者为风风邪相抟则骨节疼痛风尚在表则恶风合三者他证所不能同故以此主风水之辨　若脉浮为风而身胕肿胕者浮也甚且按之没指其浮何如是邪已去经而在皮间去经故不恶风在皮间故腹皮如鼓千金此下尚有不满二字乃外虽似胀而病不在内故不满也风在皮内不燥故不渇治之亦宜从风故曰当发其汗是皮水与风水脉不异而证异也　若正水则三隂结而非风结则脉沉水属隂故迟三隂结而下焦隂气不复与胸中之阳相调故水气格阳在上而喘卽内经颈脉动喘疾欬曰水也其目窠如蚕两胫肿腹大不问可知然与石水相辨不在此故只举喘言之　若石水脉亦沉但不迟内经曰隂阳结邪多隂少阳曰石水少腹肿则知此所谓腹满乃少腹肿也病专在下焦非全体病故不喘其颈脉动欬目窠如蚕亦或与正水等微甚不同可知矣　若黄汗乃从汗出入水水邪伤心或汗出当风所致汗与水总属水气因其入内而结结则热鬰而黄故脉亦沉迟心受邪鬰故身发热伤在上故胸满阳部之邪从阳或走四肢并头面肿若乆不愈邪气侵隂荣气热故凝滞而为痈脓
　　脉浮而洪浮则为风洪则为气风气相搏风强则为瘾疹身体为痒痒者为泄风乆为痂癞气强则为水难以俛仰风气相系身体洪肿汗出乃愈恶风则虚此为风水不恶风者小便通利上焦有寒其口多涎此为黄汗注曰此叚详风之所以成水并与黄汗分别之因谓脉得浮而洪浮为风是矣洪乃气之盛也风气相搏是风与气两不相下也其有风稍强者则风主其病故侵于血为疹因而火动则痒然风稍得疏泄故曰泄风乆则荣气并风而生虫为痂癞厉风之属不成水也若气强则风为气所使不得泄于皮肤逆其邪成隂分以致隂络受病而为水难以俛仰者成水后肿胀之状也然气虽强风仍不去故曰相系风气无所不到故身体洪肿洪肿者大肿也汗出则风与气皆泻故愈恶风为风家本证旣汗而仍恶风则当从虚而不当从风故补注一句曰恶风则虚而总结之曰此为风水谓水之成虽由于气而实原于风也其有不恶风者表无风也小便通利者非三隂结也更口多涎是水寒之气纒绵上焦也此惟黄汗之病因汗出而伤水则内入于胸膈故即别之曰上焦多寒其口多涎此其黄汗不脱前黄汗证中胸满之意也
　　寸口脉沉滑者中有水气面目肿大有热名曰风水视人之目窠上微拥如蚕新卧起状其颈脉动时时欬按其手足上防而不起者风水
　　注曰此二叚从风水中之变易者而仍正其名以示别也谓风水脉本浮今沉滑是中有水气相结似属正水然而面目肿大有热高顚之上惟风可到风为阳邪故热是脉虽沉不得外风而言之故仍正其名曰风水若目窠微拥如蚕而且颈脉动欬此正水之徴也乃按手足上防而不起则随手而起者水也今不起知非正水而为气水矣风气必相系故亦正其名曰风水
　　太阳病脉浮而法当骨节疼痛反不疼身体反重而痠其人不渇汗出即愈此为风水恶寒者此为极虚发汗得之渴而不恶寒者此为皮水身肿而冷状如周痹胸中窒不能食反聚痛暮躁不得眠此为黄汗痛在骨节欬而喘不渴者此为脾【恐是肺字】胀其状如肿发汗则愈然诸病此者渴而下利小便数者皆不可发汗
　　注曰此一叚言风水中有类太阳脉而不出太阳证者又有相似而实为皮水者有相似而实为黄汗者有相似而并非皮水黄汗实为肺胀者如太阳病脉浮在法当骨节疼痛所以前叙风水亦曰外证骨节疼痛此反不疼又太阳病不重今得太阳寒脉身体反重而痠却不渴汗出即愈明是风为水所柔故不疼而重风本有汗乃因自汗而解故正其名曰此为风水然旣汗不宜恶寒复恶寒明是人为汗虚故曰此为极虚发汗得之　若前证更有渴而不恶寒者渇似风水然不恶寒则非风水矣故又别之曰此为皮水但皮水身不热故又注其的证曰身肿而冷状如周痹周痹者通身皮肤受邪而不用即前所谓外证胕肿按之没指也　若前证更有胸中窒不能食反聚痛暮躁不得眠者明是入水以伤心致胸中受邪而窒邪高妨食又邪聚而痛又心烦而暮躁不得眠此惟黄汗证都在胸故曰此为黄汗　若前证之脉浮而骨节仍痛且欬而喘但不渴则类于皮水然而不甚胕肿又非皮水故曰此为肺胀乃肺主气受邪而欬其状如肿实非肿也此亦风之于肺者故总曰发汗则愈见证异而治宜同也诸病此者四句谓证虽不同似皆可发汗然遇有渴者下利者小便利者即为邪气内入即非一汗所能愈故曰皆不可发汗
　　里水者一身面目黄肿其脉沉小便不利故令病水假令小便自利此亡津液故令渴越婢加术汤主之注曰此言正水而兼色黄为异者以其别于风水皮水之在外故曰里水然水病多面目鲜洁此独一身面目黄瘇则乆郁为热矣又水病小便必难不渴或郁乆而津亡热壅为渴小便反自利热在上焦气分故以越婢行阳化热加术以胜其水
　　趺阳脉当伏今反本自有寒疝瘕腹中痛医反下之即胸满短气　趺阳脉当伏今反数本自有热消谷小便数今反不利此欲作水
　　注曰此二条言水病人别有宿病人各不同当从趺阳脉与其旧疾见证别之谓人有水病水寒相搏趺阳脉当伏今犯水病趺阳脉反此因本自有寒疝瘕腹中痛病故脉加治当兼顾其寒而医反下之则元气受伤水病未除寒邪上乗胸中之宗气弱不能御之为胸满为短气矣或趺阳脉当伏今反数此因本自有热应消谷小便数今反不利是有热而健运之人因水而气反不化知其邪结三隂矣故曰此欲作水
　　寸口脉浮而迟浮脉则热迟脉则潜热潜相抟名曰沉趺阳脉浮而数浮脉即热数脉即止热止相抟名曰伏沉伏相抟名曰水沉则络脉虚伏则小便难虚难相抟水走皮肤即为水矣
　　注曰此叚论正水所成之由也谓人身中健运不息所以成云行施之用故人之汗以天地之名之人之气以天地之疾风名之故寸口脉主上犹之天道必下济而光明故曰隂生于阳趺阳脉主下犹之地轴必上出而旋运故曰卫气起于下焦今寸口脉浮而迟浮主热乃又见迟迟者元气潜于下也旣见热脉又见潜脉是热为虚热而潜为真潜故曰热潜相抟名曰沉言其所下济之元气沉而不复举也今趺阳脉浮而数浮主热乃又见数数者衞气止于下也旣见热脉又见止脉是于客气为热而眞气为止故曰热止相抟名曰伏言其宜上出之衞气伏而不能升也从上而下者不返而终沉从下而上者停止而乆伏则旋运之气几乎熄矣熄则隂水乘之故曰沉伏相抟名曰水见非止客水也恐人不明沉伏之义故又曰络脉者阳精隂气所徃来也寸口阳气沉而在下则络脉虚小便者水道之所从出也趺阳眞气止而在下气有余即是火火热甚则小便难于是上不能运其水下不能出其水又焉能禁水之胡行而乱生邪故曰虚难相抟水走皮肤即为水矣水者即身中之隂气合水饮而横溢也沉伏二义俱于浮脉见之非眞明天地升降隂阳之道者其能道只字耶此仲景所以为万世师也
　　寸口脉而则衞气不行即恶寒水不沾流走于肠间
　　注曰此言水病将成之脉有挟者以明水不循故道之由谓脉属寒而乃卽状如弓按之不移者则衞气为寒所结而不行外无衞气所以恶寒不能运水故随其自至不能沾流走于肠间水旣不直走于肠间自不能不横出于肌肤矣
　　少隂脉而沉则为痛沉则为水小便即难
　　注曰此言水气已成亦或于少隂脉见之也少隂者尺脉也而沉属寒故主痛沉为隂结故属水小便即难言因肾病水而小便即为之不利非小便难故成水病也
　　脉得诸沉当责有水身体肿重水病脉出者死
　　注曰此除风水及皮水言之也谓水属隂沉脉亦属隂故脉得诸沉当责有水然亦必合身体肿重而断之诸云者言脉部不同则病原异然槩以沉为断耳水病脉既沉则浮出为阳气上脱故主死
　　夫水病人目下有卧面目鲜泽脉伏其人消渴病水腹大小便不利其脉沉絶者有水可下之
　　注曰此为正水言之谓凡水病人脾胃为水气所犯故目之下包曰窠胃脉之所至脾胃之所主病水则有形如卧水气主润故面目鲜华而润泽不同于风燥也脉伏即沉也其人消渴水在皮肤内之眞气耗耗则渴然非骤至之热故直消渴不若偶渴病水也在下则必腹大小便不利盖非痞塞则不能成水耳至于脉沉絶则沉之甚也水病不尽可下沉甚则水甚故可下之以去其标
　　问曰病下利后渇饮水小便不利腹满因肿者何也荅曰此法当病水若小便自利及汗出者自当愈
