<!-- { "loadSidebar": true } -->
　　注曰此言下利后有可以成水而易愈者谓下利后渴液暴脱也以土弱而气不化小便反不利又恣饮水以伤脾土因而有入无出腹为之满气浮为肿然水入不出满乃常事肿则可疑故问不知胃气既虚水乃侮土土主肌肉土虚水溢则未有不肿者故曰此法当病水然在下利后非三隂结之比故小便通而汗即自愈也
　　心水者其身重而少气不得卧烦而燥其人隂肿　肝水者其腹大不能自转侧脇下腹痛时时津液微生小便续通　肺水者其身肿小便难时时鸭溏　脾水者其腹大四肢若重津液不生但苦少气小便难　肾水者其腹大脐肿腰痛不得溺隂下湿如牛鼻上汗其足逆冷面反瘦
　　注曰此亦为正水者微细分别以为治疗地也谓人病水乆则相传而槩病然其初有心独虚而致者水自心卽为心水心为君火主一身之阳水困之则君火不申而通身之阳无所禀故不能蹻健而重火为气之原火困则少气水逆衞气不得入于隂则不得卧君火愈郁则隂火愈动故烦而躁心肾本相交今心为水所抑不能交于肾所交者即心外之余湿故隂肿即势肿也　有肝独虚而致者水自肝即为肝水木不能泄水以助土故脾伤而腹大木气上病则横肆而强直故不能自转侧肝之府在脇而气连小腹故脇下腹痛大肠主津液肝木侮土则土衰而水浊且澁然非大肠本病肝气少舒舒则阳明气畅津液微生而小便续通以肝主疏泄此其独异于肝脾肾者也　有肺独虚而致者水自肺即为肺水肺主气以运于周身病则正气不布故身肿小便必因气化而出气不化故小便难肺气病则不能受脾气之上输肺脾交困而鸭溏鸭溏者如鸭粪之清而不实也　有因脾虚而致者水自脾即为脾水脾为至隂主腹故脾病则腹大四肢属脾脾困故苦重脾为太隂湿土得湿而化生又恶湿而喜燥今水以困之则土欝而津液不生但苦少气脾土不能制水则水横溢而不遵故道故小便难　有因肾独虚而致者水自肾即为肾水肾原为水之主病水则为重隂而腹大身半以下肾主之故脐肿腰痛肾病则开閤无权清浊不分且心火无制金伤不能化气故不得溺肾中有眞火而臓眞属寒水湿困之则龙火欝而逼寒外出故隂下湿如牛鼻上汗冷湿无有亁时也然肾隂实虚故足逆冷肾气为水所遏不得上荣故不若他臓之水病面目鲜泽而反独瘦
　　师曰诸有水者腰以下肿当利小便腰以上肿当发汗乃愈
　　注曰前水证既分内外表里此复从上下分之要知肿之所至即水之所至故以内外分治不若以上下分治尤为切确故曰诸有水者不复分风水正水等名腰以下肿当利小便者腰以下隂为主用故以洁净府为急腰以上肿当发汗者腰以上阳为主用故以开鬼门为急耳
　　师曰寸口脉沉而迟沉则为水迟则为寒寒水相抟趺阳脉伏水谷不化脾气衰则鹜溏胃气衰则身肿少阳脉卑少隂脉细男子则小便不利妇人则经水不通经为血血不利则为水名曰血分
　　注曰此言正水之偏于下焦者谓前寸口脉浮而迟既为热潜相抟而名沉矣此乃沉而迟沉既为水迟即为寒水寒相抟趺阳脉自欝而伏因而隂寒用事不能化谷然防有分焉脾气主里故脾气衰则鹜溏胃气主表故胃气衰则身肿兼之少阳脉卑少阳者左关胆脉也少隂脉细少隂者左尺肾脉也卑则而弱细则微而损肝肾主下焦故男子则小便不利妇人则经水不通经者血也男子亦属血唯妇人有经可征故知因血分不利而积渐阻滞则水病乃成谓证脉俱在下焦下焦主阴主血故曰血分男妇一体也
　　问曰病者苦水面目身体四肢皆肿小便不利脉之不言水反言胸中痛气上冲咽状如炙肉当微欬喘审如师言其脉何类师曰寸口脉沉而沉为水为寒沉相抟结在关元始时尚微年盛不觉阳衰之后荣卫相干阳损阴盛结寒微动肾气上冲咽喉塞噎脇下急痛医以为畱饮而大下之气系不去其病不除复重吐之胃家虚烦咽噪欲饮水小便不利水谷不化面目手足浮肿又与葶苈丸下水当时如小差食饮过度肿复如前胸脇苦痛象若奔豚其水扬溢则欬喘逆当先攻击冲气令止乃治欬欬止其喘自差先治新病病当在后
　　注曰此言正水之成有眞元太虚因误治成水又误治而变生新病然当先治其新病者谓水病至面目身体四肢皆肿而小便不利水势亦甚矣乃病者似不苦水反苦胸痛气冲疑水病中所应有之变证故问脉形何类不知水气中原不得有此证其先寸口脉必沉而沉主有微水主有积寒但而沉是积寒挟微水抟结在闗元初时水与寒皆微壮年气盛邪不胜正故不觉阳衰则所伏之邪稍稍干于荣卫阳日就损隂日加盛而所结之寒微动能挟肾气上冲不独相干已也唯其挟肾于是肾脉之直者上贯膈入肺中循喉咙挟舌本其支者从肺出络心注胸中乃咽喉塞噎脇下急痛彼时温肾泻寒病无不去乃以为畱饮而大下之不治其本病气不服故相系不去重复吐之是诛伐无过伤其中气矣胃家乃虚而烦吐伤上焦之阳而阴火乗之故咽燥欲饮水因而脾胃气衰邪留血分致小便不利水谷不化胃气不强水气乗肺面目手足浮肿又以葶苈丸下水虽非治本之剂然标病既盛先治其标故亦能小差小差者肿退也食饮不节而复肿又加胸脇痛如奔豚则肾邪大肆且水气溢欬且喘逆矣然欬非病之本也病本在肾故曰先当攻击冲气令止如痰饮门苓桂味甘汤是也欬止喘虽不治而自愈矣此乃病根甚深不能骤除故须先去暴病则原病可治故曰先治新病病当在后要知冲气欬喘等皆新病也病当在后病字指水气言然关元结寒则又为水病之本矣
　　风水脉浮身重汗出恶风者防巳黄茋汤主之腹痛者加芍药
　　注曰首节论风水有骨节疼痛此处出方反无骨节疼而有身重汗出何也前为风字辩与他水不同故言骨节疼谓正水皮水石水皆不能骨节疼也然骨节疼痛实非水之证也故前推广风水一曰风气相系身体洪肿一曰面目肿大有热一曰目窠微肿颈脉动咳按手足上防而不起一曰骨节反不疼身体反重而痠不渴汗出总不若身重为确而合之脉浮汗出恶风其为风水无疑前所推广之证或兼或不兼正听人自消息耳药用防巳能去风湿黄茋直达肌肉白术甘草调其内气而去湿之本姜以行荣卫而宣上焦之气腹痛加芍药脾虚故以此补之也
　　防巳黄茋汤方
　　防巳【一两】　黄茋【一两一分】　白术【三两三分】　甘草【五钱炙】右剉每服五钱生姜四片大三枚水盏半煎八分温服良乆再服
　　风水恶风一身悉肿脉浮不渴续自汗出无大热越婢汤主之
　　注曰前证身重则湿多此独一身悉肿则风多气强矣风为阳邪脉浮为热又汗非骤出续自汗出若有气蒸之者然又外无大热则外表少而内热多故以越婢汤主之麻黄发其阳石膏清其热甘草和其中姜以通荣卫而宣阳气也此方剂独重葢比前风多气多则热多且属急风故欲一剂铲之若恶寒知内虚故加附子古今録騐加术并驱湿矣
　　越婢汤方
　　麻黄【六两】　石膏【半觔】　生姜【三两】　大【十五枚】　甘草【二两】右五味以水六升先煑麻黄去上沫内诸药煑取三升分温三服恶风者加附子　风水加术四两【古今录騐】
　　皮水为病四肢肿水气在皮肤中四肢聂聂动者防己茯苓汤主之
　　注曰按前皮水所证騐皆不列谓挈皮水二字即防之也又特掲言四肢肿聂聂动以申朙水气在皮肤之状而后皮字义晓然矣药亦用防已黄茋汤但去术加桂苓者风水之湿在经络近内皮水之湿在皮肤近外故但以苓协桂渗周身之湿而不以术燥其中气也不用姜湿不在上焦之荣卫无取乎宣之耳
　　防巳茯苓汤方
　　防巳　黄茋　桂枝【各三两】茯苓【六两】　甘草【二两】
　　右五味以水六升煮取二升分温三服
　　里水越婢加术汤主之甘草麻黄汤亦主之
　　注曰里水即前一身面目黄肿脉沉而渴正水也越婢方解见前又甘草麻黄汤亦主之者麻黄发其阳甘草以和之则阳行而水去即有里热不治自清耳且以防质弱者不堪石膏也
　　甘草麻黄汤方
　　甘草【二两】　麻黄【四两】
　　右二味以水五升先煮麻黄去上沫内甘草煮取三升温服一升重覆汗出不汗再服慎风寒
　　水之为病其脉沉小属少阴浮者为风无水虚肿者为气水发其汗即已脉沉者宜麻黄附子汤浮者宜杏子汤
　　注曰按仲景前于风水皮水里水皆出方独所云石水不出方观前所出之方似乎责之手足太阳手足太阴里水与急风兼责阳明而用石膏此独另揭言水之为病脉沉小者属少阴后即承之曰脉沉者宜麻黄附子汤然则此方或即所谓石水之主方耶又即承麻黄附子甘草方而曰脉浮者宜杏子汤既脉浮不与前风水皮水方相同岂非杏子方乃正水而间有脉浮者即为风水宜用此方耶盖麻黄附子甘草方即麻黄甘草二味耳以少阴而加附子发其龙火之眞阳协力麻黄甘草以开久蚀之阴杏子方因金囚不能运水故以脉浮责肺金之热而泻气以泄其水之实耳若无水虚肿此即所谓风水相抟气强即为水风之属也故亦主发汗
　　麻黄附子汤方
　　麻黄【三两】　甘草【一两】　附子【一枚炮】
　　右三味以水七升先煮麻黄去上沫内诸药煮取二升半温服八合日三服　杏子汤【林亿曰未见恐是麻黄杏仁甘草石膏汤】
　　厥而皮水者蒲灰散主之【方见消渴】
　　注曰按皮水前有其脉亦浮等正文又有推广不恶寒而如周痹之说又有四肢聂聂动之文总归防已茯苓方此又言厥而皮水者盖此段承脉沉者为少阴之义故言皮水本属皮肤如厥则似病本于肾故另出蒲灰散方以主之盖蒲灰散乃蒲席灰合滑石取其解利凉滑以泄肾邪专为少阴水之兼皮水而不堪过温者言耳
　　论曰皮水本为风之入皮者此因厥而次于论少阴水之后里水既非风水则是正水矣乃以风入里而非石水之比亦非风水之比特易其名为里即其属词命名其辨证之妙岂不了如悬镜哉至其用药其于娠姙之有水气身重小便不利洒淅恶寒起即头者用葵子茯苓汤似亦正水石水所可用而不主之谓至肌肉肿胀势极燎原非区区渗滑可济事耳如后贤灸水分穴及禹余粮丸又车牛八味丸为善后计皆百发百中可谓补前人所不逮但当水势横决正如天地陆沉不可拘以常理故子和有神祐丸导水丸以之徼幸万一每唇黒伤肝缺盆平伤心脐突伤脾背平伤肺足下平满伤肾五伤不治亦间有愈者然岂可仗以为主用耶故仲景于临证危急时险峻之剂未必不用而著书出方槩不及焉立法谨严矣
　　问曰黄汗之为病身体肿【一曰重】发热出汗而渴状如风水汗沾衣色正黄如蘖汁脉自沉何从得之师曰以汗出入水中浴水从汗孔入得之宜黄茋芍药桂酒汤主之
