<!-- { "loadSidebar": true } -->
　　注曰此言医当知缓急先后之序也谓表里分治常理也乃有表而复有里倘因误下而来不得如余邪未清双解表里虽身疼痛不可治表谓稍缓而表邪将尽入内故曰急当救里逮清便调而身仍痛又不得以余邪畧之谓内既曽利稍缓而里将复受表邪下利不止也故又曰急当救表
　　夫病痼疾加以卒病当先治其卒病后乃治其痼疾也注曰前乃骤病之先后此则久病之先后也卒者偶也故先之痼者坚固而难防故后之
　　师曰五脏病各有所得者愈五脏病各有所恶各随其所不喜者为病病者素不应食而反暴思之必发热也注曰此言五味能愈疾亦能増疾因五脏之喜好不同也故曰五脏各有所得者愈谓肺欲收急食酸以收之肺苦气上逆急食苦以泄之心欲软急食咸以软之心苦缓急食酸以收之肝欲散急食辛以散之肝苦急急食甘以缓之脾欲缓急食甘以缓之脾苦湿急食苦以燥之肾欲坚急食苦以坚之肾苦燥急食辛以润之则各得所济而愈也然味有为各脏所恶者如辛本肺之味气病伤肺则辛走气辛即为肺所恶矣故曰气病毋多食辛苦本心之味血病伤心则苦走血苦即为心所恶矣故曰血病毋多食苦酸本肝之味筋病伤肝则酸走筋酸即为肝所恶矣故曰筋病毋多食酸甘本脾之味肉病伤脾则甘走肉甘即为脾所恶矣故曰肉病毋多食甘咸本肾之味骨病伤肾则咸走骨咸即为肾所恶矣故曰骨病毋多食咸此因病而各有所恶非其本然也然有非因病而恶原为本脏所不喜者多食则病生假如金畏火苦为心火之味则肺金所不喜矣故曰多食苦则皮肤稿而毛防火畏水咸为肾水之味则心火所不喜矣故曰多食咸则脉凝泣而变色木畏金辛为肺金之味则肝木所不喜矣故曰多食辛则筋挛急而爪枯土畏木酸为肝木之味则脾土所不喜矣故曰多食酸则肉胝防而唇掲水畏土甘为脾土之味则肾水所不喜矣故曰多食甘则骨疼痛而齿落乃各随不喜之味所伤而为病也然五脏喜恶虽有定体又有因病变易之理假如骨病既不应食咸而忽暴思咸之类使非病气欝热何以变其性情故曰必发热谓邪胜正则脏气因邪而热热则所好反也论曰所欲所苦五脏各得其相济之味而愈固为补偏救弊正理然变易为言则论所得又有在常理之外者不可不知假如恐为肾志恐过伤肾思为脾土思反胜恐寒为肾体寒极伤血燥能涸水燥可胜寒咸为肾味过咸伤血甘为土味甘反胜咸怒为肝志怒过伤肝悲为肺金悲反胜怒风为肝主风极伤筋燥为金气燥可胜风酸为肝味过酸伤筋辛为金味辛反胜酸思为脾志思过伤脾怒为肝木怒反胜思湿为脾化湿极伤肉风为木气风可胜湿甘为土味过甘伤肉酸为木味酸反胜甘喜为心志喜过伤心恐为肾水恐反胜喜热为心体热极伤气寒为肾主寒可胜热苦为心味过苦伤气咸为肾水咸反胜苦忧为肺志忧过伤肺喜为心火喜反胜忧热非肺性热伤皮毛寒能救金寒可胜热辛为金味辛伤皮毛苦为心味苦反胜辛皆相反而相救此亦五脏各有所得而病愈也因其病变则治之亦以变为得耳
　　夫诸病在脏欲攻之当随其所得而攻之如渇者与猪苓汤余皆仿此
　　注曰见病治病此理之常此条何以上独拈出在脏二字下专指一渇证又主一猪苓汤以为凖则要知渇果止上焦燥热则花粉为的药矣如渇在胃则葛根为的药矣如渇在阳分则白虎汤宜矣如渇属太阳余邪则五苓散宜矣唯渇在脏不专在腑而宜猪苓汤者则必以猪苓汤为攻其所得故仲防伤寒论中一云少隂病下利六七日欬而呕渇心烦不得眠者猪苓汤主之一云阳明病脉浮发热渇欲饮水小便不利者猪苓汤主之葢前证少隂病病在下也后证小便不利病亦在下也病在下而热邪又抟结水饮于中故必以此利水润燥为的药所谓随其所得不等之泛然治渇也此治其原本法故曰余皆仿此
　　猪苓汤方
　　猪苓【去皮】　泽防　茯苓　阿胶　滑石【碎各一两】
　　右五味以水四升先煑四味取二升去滓内阿胶烊消尽温服七合日三服






　　金匮要畧论注卷一
　　钦定四库全书
　　金匮要畧论注卷二　　　　汉　张机　撰
　　嘉兴徐彬　注
　　痓湿暍
　　太阳病发热无汗反恶寒者名曰刚痓太阳病发热汗出而不恶寒名曰柔痓
　　注曰此二条即伤寒论辨寒伤荣风伤卫法也取以为痓病刚柔之别省文也盖痓即痉强直之谓也痓病必有背项强直等的证故既曰痓即省文不言但治痓病刚柔之辨最为吃故特首拈无汗反恶寒为刚有汗不恶寒为柔以示辨证之要领耳谓发热无汗恶寒本伤寒家证若痓而项强背直者见之乃卫阳与肾中真阳气本相通今太阳经寒湿相搏而气侵少隂真阳不逹故反恶寒也寒性劲切故曰刚发热有汗不恶寒本伤风而并阳明证若痓而项强背直者见之是太阳阳明伤湿而兼风非寒邪内侵之比也风性温和故曰柔非止项强而身体则软为柔痓也观后括蒌桂枝汤乃治柔痓主方也注曰身体强几几然可知
　　太阳病发热脉沉而细者名曰痓为难治
　　注曰古人以强直为痓外证与伤寒相似但其脉沉迟细而项背反张强硬如发癎状为异耳如前二条既以无汗有汗分刚柔为辨此复以脉沉细为辨谓太阳病发热是表中风矣复加以湿纒绵经中内挟寒气令筋脉抽急而背项强直脉反沉细沉细者寒湿用事邪欲侵隂之象也于是项背强直故名痓痓脉本伏细则元气即难治非痓病另有脉浮大者易治而此之沉细为难治也观仲景前后无一浮大字可知
　　太阳病发汗太多因致痓　夫风病下之则痓复发汗必拘急　疮家虽身疼痛不可发汗汗出则痓
　　注曰痓虽概为风寒湿所中然原其因多由亡血筋无所荣邪得以袭之故仲景复原痓病之由而曰太阳病果寒多本宜发汗太多则血伤不能荣筋而痓病属风不宜下下之则重伤其隂而痓又发汗则隂阳两伤而拘急若疮家血本虚燥以疼痛为风而发其汗则液亡筋燥而不能和调乃亦为痓虽汗下后或有邪乘然总以隂虚液脱为主故特详其致痓之因如此
　　论曰产后多致痓隂虚液脱之故产后误汗下而致或亦有之故仲景不另出方聴人消息若兼呕不能食则以小柴胡和之为主郭稽中治产后痓另有小续命之说亦就邪多病甚者言之非概宜然也若中风证多有角弓反张者亦类痓但中风强直其先必无太阳形证脉亦必浮大而非沉细迟故内经曰诸暴强直皆属于风但阳主动隂主静是当以强直而安静主湿强直而搐搦属风此治中风辨法也千金谓温病热入肾中亦为痓小儿癎热盛亦为痓亦中风类也难知云伤寒痓证五种皆属太阳若头低视下手足牵引肘膝相搆阳明痓也若一目或左或右并一手一足搐搦者少阳痓也太阳固属风寒阳明少阳亦风火热之内作中风类也皆当兼养隂清热为治若此所论痓虽外感风寒湿不同然由亡隂筋燥则一矣
　　病者身热足寒颈项强急恶寒时头热面赤目赤独头动揺卒口噤背反张者痓病也若发其汗者寒湿相得其表益虚即恶寒甚发其汗已其脉如蛇脉暴腹胀大者为欲解其脉如故反伏者痓　夫痓脉按之如直上下行
　　注曰前言无汗反恶寒为刚痓有汗不恶寒为柔痓此辨痓之法非痓家本证也故复举痓证之最备者以详病时之形状且言治之不得过汗而脉有常体也谓病者身热太阳表邪本盛乃因血液衰少之人寒邪复挟湿搏结卫中阳气不下而足寒湿随太阳经下项稍侵阳明而颈项强急真阳不达于表而恶寒于是太阳经无非寒湿而格热于上为头热面赤目赤独头动揺太阳主开寒湿抟之开閤不利不能发声而卒口噤液衰邪盛筋失所养而背反张此痓病本然之形证也因而发其汗或寒为湿所纒而不去徒汗虚其表耳故曰寒湿相得其表益虚则恶寒益甚【太阳】发汗已脉上下不动而中行如蛇正亏邪亦衰矣乃忽腹胀大是经络之邪欲从内出故曰为欲解脉平复如故反伏而是寒邪留经痓病仍在也又痓家之脉按之如直上下行脉经亦曰痓家脉伏坚直上下总不离于沉今之伏亦沉类耳
　　论曰诸痉项强皆属于湿乃仲景论痓前后未尝重湿为言即后出方药味亦不专主湿仅于此云寒湿相得畧露机倪后立三方仍治风寒或内驱热可知痓症之湿非湿流关节之比彼乃浸为病燥湿为主此则风寒为防湿所抟故仍以治本为急也曰然则痓症之湿从何来乎不知痓之根原由亡血隂虚其筋易强而痓之湿乃即汗余之气抟寒为病也故产后血虚多汗则致之太阳病汗太多则致之风病原有汗下之而并耗其内液则致之疮家发汗则致之此仲景明知有湿而不专治湿谓风寒去而湿自行耳
　　痓病有灸疮难治
　　注曰治痓终以清表为主有灸疮者经穴洞达火热内盛隂气素亏即后括蒌桂枝汤葛根汤嫌不逺热大承气更虑伤隂故曰难治
　　太阳病其证备身体强几几然脉反沉迟此为痓括蒌桂枝汤主之
　　注曰此为痓证有汗不恶寒者主方太阳病其证备者身热头痛汗出也身体强即背反张之互辞几几然即颈项强之形状脉反沉迟谓阳证得隂脉此痓脉之异于正伤寒也其原由筋素失养而湿复挟风以燥之故以桂枝汤为风伤卫主治加括蒌根以清气分之热而大润其太阳经既耗之液则经气流通风邪自解湿气自行筋不燥而痓愈矣
　　括蒌桂枝汤方
　　括蒌根【三两】　桂枝【三两去皮】　甘艸【二两炙】　芍药【三两】生姜【三两切】　大【十二枚劈】
　　右六味防咀以水七升防火煑取三升去滓适寒温服一升
　　太阳病无汗而小便反少气上冲胸口噤不得语欲作刚痓葛根汤主之
　　注曰刚痓之背项强直而无汗发热又反恶寒原属寒湿居中隂阳两伤之象有如发热为太阳病矣无汗乃寒伤荣本证也此时邪尚在表不在里而小便反少气上冲胸明是太阳随经之邪自腑侵脏动其冲气且口噤不语是太阳主开而反閤声不得发则隂阳两伤势必强直恶寒所不待言故曰欲作刚痓药用桂枝全汤加葛根麻黄风寒兼治也然足阳明之脉起于鼻交頞中旁纳太阳之脉故自太阳而侵及阳明势将颈项强不已而渐胸满特以葛根主之以杜兼并之势为无汗刚痓主方且桂枝原能治冲气也
　　葛根汤方
　　葛根【四两】　麻黄【三两去节】　桂枝【二两去皮】　甘艸【二两炙】芍药【二两】　生姜【三两切】　大【十二枚劈】
　　右七味以水一斗先煑麻黄葛根减二升去上沬内诸药煑取三升去滓温服一升覆取防似汗
　　痓为病胸满口噤卧不着席脚挛急必介齿可与大承气汤
　　注曰前用葛根汤正防其寒邪内入转而为阳明也若不早图至背项强直外攻不已内入而胸满太阳之邪仍不解气闭而口噤角弓反张而卧不着席于是邪入内必热阳热内攻而脚挛介齿葢太阳之邪并于阳明阳明脉起于脚而络于齿也故直攻其胃而以硝黄枳朴清其热下其气使太阳阳明之邪一并由中土而散此下其热非下其食也
　　大承气汤方
　　大黄【四两酒洗】　厚朴【半觔炙去皮】枳实【五枚炙】　芒硝【三合】右四味以水一斗先煑枳朴二物取五升去滓内大黄煑取二升去滓内芒硝更上防火一两沸分溢再服得下余勿服
　　太阳病关节疼痛而烦脉沉而细者此名中湿亦曰湿痹其候小便不利大便反快但当利其小便
