<!-- { "loadSidebar": true } -->
金针秘传

　　一、论针灸学之渊源及真传之难得

　　世人每以针灸学术，久已失传。又有谓针灸家多守秘密，靳其术而不传，此皆未悉针灸学之甘苦，是以有此想当然之说耳。无论何种学术，凡可以文本相传者，多属其中之糟粕。若其精华所在，绝非文本可以相传。

　　其中之曲折奥妙，非由耳提面命不可，甚至可以意会而不可以言传。孟子所谓大匠诲人，能与人规矩，不能使人巧。非故靳其术而不传，实有千言万语，而不能领略一二者。即孟子之所谓巧，乃学术之精华也。针灸之学，精华多而糟粕少。所以数千年来，能得其真传者，一代不过数人，职此故也。

　　即以文本可传者而论，似乎《内经》、《难经》所有之文本，即由上古相传而来，必无谬误，无如五代以前，印书之学，尚未发明，各种书籍皆有手抄，甚为难得。又易错落舛误，一经世乱，往往焚毁无遗，此相传之一难也。秦汉以上，各种学术率以口耳相传，未能笔之于书，人存则学存，人亡则学亦亡，此相传之二难也。有此二难，是以上古学术，存于今者，十不逮一，并非故守秘密，靳而不传也。

　　针灸一道，首重经络穴道，次即手法针法。如《灵枢》、《素问》、《难经》等书，皆为针灸家之祖籍。数千年来，无能出其范围，但某经某穴、主治某病、即已略而弗详。至某穴应如何下针，某病应如何寒温补泻，更不得其要领，何也？考《内经》、《难经》而外，专论经络穴道及主治病症者，据《隋书经籍志》尚有《明堂孔穴》五卷、《明堂孔穴图》三卷。《唐志》有《黄帝内经明堂》十三卷、《黄帝十二经脉明堂五脏图》一卷、《黄帝十二经明堂偃侧人图》十二卷、《黄帝明堂》三卷。又隋之杨上善《黄帝内经明堂类成》十三卷、杨元孙《黄帝明堂》三卷，皆足以补《内》、《难》之不足。无如今世一字无存，如但守《内经》、《难经》，即各经穴道，尚不能备，何论其他。

　　幸有晋人皇甫士安，当汉魏经籍散亡之后，以上各书尚未残缺，得以搜罗纂辑。着为《甲乙经》十二卷，垂示后人。至今学针灸者，能知某经有若干穴，某穴确在某处，某病宜取某穴，及各穴应如何下针，皆以《甲乙经》为根据，除此以外，更无可考。是以《甲乙经》之有功于医，直与《内经》、《难经》并垂不朽。针灸家更宜奉为金科玉律，不可不熟读而深究也。

　　由晋宋以迄隋初，百数十年之间，大乱迭兴，学术道丧，医学尤荒。除王叔和之《脉经》、葛洪之《肘后方》、褚澄之《褚氏遗书》、巢元方之《病源》以外，更无他种医书流传。针灸之书，更无有起而述之者。

　　至唐初孙思邈真人着《千金方》，始稍稍论及针灸，而王焘着《外台秘要》，即以针灸为绝无所用，惟于六朝人之方剂，则广收博采，一字不遗。因此有唐一代，谈针法者绝少，《内》、《难》、《甲乙》之学，至此几乎失传矣。史虽盛称狄梁公脑后下针，赘疣立坠，仅堪播为美谈，并无一字撰述，此则深可痛惜者也。

　　赵宋崛兴，居然为医设学，定考医程序，造就医学人才。命林亿、高保衡等，校正《内经》、《伤寒论》、《金匮要略》等书传世，官家着有《惠民和剂局方》、《圣济总录》诸书，嘉惠医林。于针灸一科，并极留意，朝廷以世传针砭之法，方术不同，易滋讹舛，于是命尚药奉御王唯一等，考求古代明堂气穴经络之说，铸有铜人二具，天圣五年十月制成。奉诏一置医官院，一置大相国寺仁济殿。又命纂集旧闻，订正讹谬，着为《铜人 穴针灸图经》三卷，刊刻颁布，俾资遵守。前代失传之《明堂图说》，至是始复传于世。

　　凡读《内》、《难》、《甲乙》者，可以有所考镜矣。

　　又据周密《齐东野语》云：舅氏章叔恭， 襄州日，尝获铜人背面二器，相合则浑然全身。后由赵南仲归之内府，叔恭尝写有铜人背面二图云云，则宋时内府铜人不止王唯一所制一种。王制之铜人，当为全身，故可分置二处，此为两面相合而成，不知何时何人所作，其异同优劣如何，俱不可考。即章叔恭所绘之图，亦不可得见，至为可惜，今言孔穴图者，惟《铜人 穴图经》略存梗概耳。

　　王唯一所制，章叔恭所绘，皆只有正背二面，侧伏尚不完全。惟世传《明堂灸经》所绘之图，兼及侧面伏面，足补两种铜人之不足，益可宝贵。惟此书不题着书人姓名，惟题西方子撰，想系宋之高人隐士，精于灸术，不屑以医著名者之所为也。

　　元明之间，针灸之学益微，历代传习不废者，只有席氏一家。考明陈会着有《神应经》一卷，卷首列有宗派图，称梓桑君席宏达得针灸真传，世世专精，九传而至席华叔，十传而至席信卿，十一世始传于陈会。

　　会即广传其术，共授二十四人，得其真传者有二人，一为康叔达，一为刘瑾。书中有席宏达传授誓词，谓传道者必盟天歃血，立誓以传，当于宗派图下注其姓名。如或妄传非人，私相付度阴有天刑，明有阳谴云云，此针灸家誓守秘密之明证。但《内经》即有勿传非人之语，当以针法易习难精，深恐无识之徒，得其皮毛，肆意图利，贻害病患，故郑重传授，借以垂戒耳。

　　明季大江南北，以针名世者，尚有二家。一为姑苏凌汉章，其于周身穴道，不须按揣，隔衣针之，亦百不失一，所谓目无全牛者也。一为六合李千户，针法亦极精，但其按穴必须去衣折量，先以墨点记其应针之穴，然后下针。其术不同，而神乎其技，则初无二致，人谓其异曲同工。

　　元明之间，有一秘密之针灸书，得之者视如枕中鸿宝，名曰《卫生针灸元机秘要》。万历中太医院官杨继洲得其书，谓当公之于世，乃为之补辑刊刻，易其名曰《针灸大全》。同时有高武者，着有《针灸聚英》、《针灸节要》诸书。凡历代相传之针法灸法，及针灸家之备歌各赋，多搜括无遗。元王国端之《扁鹊神应针灸玉龙经》，亦多录私相传诵之歌括歌赋。盖皆热心针灸学，惟恐古法失传，同抱一普及公开之思想者也。

　　吾师黄石屏先生为人治病，亦隔衣下针，无须留意揣量穴道，而自然百无一误。盖与明季凌汉章所传针法，为一脉相传，固由于周身穴道烂熟胸中，无须临时脱衣挨按，然其随手下针百无一误者，另有取穴准确之法，较之脱衣挨按，尤为迅速。故鄙人平生治病亦遵吾师之法，隔衣下针，并非故为所难，亦由习之既久反较脱衣为易。此等处可以意会，而不可以言传。将来实习时，吾师所传隔衣下针之法，当可望其普及也。

　　习针科者，对于晕针及吸针之解法，务宜讲明有素，庶不致临事仓皇。晕针固险，而吸针尤险而危。昔朱丹溪有一门人，为病者用针，针为气所吸，牢不可拔，而吸入甚速。其人急趋丹溪求教，丹溪闻之变色曰：吾不能解，惟速求可久先生。葛至，急于他穴下一针，其吸入之针，应手射出。

　　可见针法自有真传，到此紧要关头，丝毫不容假借矣。

　　二、医经录要

　　《汉书艺文志》医经者录凡七家，二百一十六卷。计《黄帝内经》十八卷、《外经》三十七卷、《扁鹊内经》九卷、《外经》十二卷、《白氏内经》三十八卷、《外经》三十六卷、《旁篇》二十五卷。今传于世者，只《灵枢》九卷、《素问》九卷，合为《黄帝内经》十八卷，扁鹊《难经》二卷。其余各家，久已湮没失传。尝谓医经传自上古，其时方剂未兴，所赖以治病者，惟恃针灸而已。古圣针灸之术，存于今之《内》、《难》两经者，已十不逮一。居今日而讲求针灸之学，断未有不读《内》、《难》，而能洞悉原委者。以《内》、《难》诸经为一切针法所自出，方脉家尚在必读，针灸家更不可不详考贯通。但今之习针灸者，如责其先读《内》、《难》诸经，未有不望洋而叹。兹择其最关重要，为针灸家所万不可不知者，于《内经》选录数篇，《难经》则录自六十二难以后二十条，为学人立一基础，较之毫无根底，以讹传讹者，固有天壤之别。倘由此而探本寻源，推求经义，其造诣更未可限量也。

　　二、医经录要

　　（一）《灵枢·经脉》篇

　　此篇为医学之大本原，无论方脉针灸两家，皆不可不熟读深思，心知其意。凡人身脏腑经络，如何贯通，如何联系，十二经之界限起止，以及分经辨症之所以然，皆历历分明，丝毫不紊。非上古之神圣，何由推测而知。针灸家如不读此篇，非但不知辨症，且亦无从下手，真乃针灸家之金科玉律，万不可不读之大文也。

　　雷公问于黄帝曰：禁服之言，凡刺之理，经脉为始，营其所行，制其度量，内次五脏，外别六腑，愿尽闻其道。黄帝曰：人始生，先成精，精成而脑髓生，骨为干，脉为营，筋为刚，肉为墙，皮肤坚而毛发长，谷入于胃，脉道以通，血气乃行。雷公曰：愿卒闻经脉之始生。黄帝曰：经脉者，所以能决死生，处百病，调虚实，不可不通。

　　肺手太阴之脉，起于中焦，下络大肠，还循胃口，上膈属肺，从肺系横出腋下，下循 内，行少阴心主之前，下肘中，循臂内上骨下廉，入寸口，上鱼，循鱼际，出大指之端；其支者，从腕后直出次指内廉，出其端。是动则病肺胀满膨膨而喘咳，缺盆中痛，甚则交两手而瞀，此为臂厥。是主肺所生病者，咳，上气喘渴，烦心胸满， 臂内前廉痛厥，掌中热。气盛有余，则肩背痛，风寒汗出中风，小便数而欠。气虚则肩背痛寒，少气不足以息，溺色变。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大三倍于人迎，虚者则寸口反小于人迎也。

　　大肠手阳明之脉，起于大指次指之端，循指上廉，出合谷两骨之间，上入两筋之中，循臂上廉，入肘外廉，上 外前廉，上肩，出 骨之前廉，上出于柱骨之会上，下入缺盆络肺，下膈属大肠；其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。是动则病齿痛颈肿。是主津液所生病者，目黄口干，鼽衄，喉痹，肩前 痛，大指次指痛不用。气有余则当脉所过者热肿，虚则寒栗不复。

　　为此诸病，盛则泻之，热则疾之，寒则留之，陷下则灸之，不盛不虚，以经取之。盛者人迎大三倍于寸口，虚者人迎反小于寸口也。

