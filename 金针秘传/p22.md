<!-- { "loadSidebar": true } -->
　　治脐下 痛，小便赤涩，不觉遗溺，小便处痛，状如散火，溺血，暴疝痛，脐下结血，状如覆杯，转胞不得尿，妇人带下，瘕聚，因产恶露不止，月脉断绝，下经冷。针入八分，留三呼，泻五吸。灸亦良，可灸百壮，至三百壮止，慎如常法。

　　．中极：一穴，一名玉泉，一名气原。在关元下一寸，膀胱之募，足三阴、任脉之会。治五淋，小便赤涩，失精，脐下结如覆杯，阳气虚惫，疝瘕，水肿，贲豚抢心，甚则不得息，恍惚尸厥，妇人断绪，四度针，针即有子，故却时任针也。因产恶露不止，月事不调，血结成块。针入八分，留十呼，得气即泻，可灸百壮，至三百壮止。

　　．曲骨：一穴，在横骨之上毛际陷中，动脉应手，任脉、足厥阴之会。治少腹胀满，小便淋涩不通，疝，少腹痛，妇人赤白带下，恶合。可灸七壮至七七壮，针入二分。

　　．会阴：一穴，一名屏翳。在两阴间，任脉别络，侠督脉、冲脉之会。治小便难，窍中热，皮疼痛，谷道搔痒，久痔相通者死，阴中诸病，前后相引痛，不得大小便，女子经不通，男子阴端寒冲心 。可灸三壮。

　　十三、腹部及侧胁各经穴主治病症

　　（二）腹部第二行

　　（左右凡二十二穴）

　　.幽门：二穴侠巨阙两傍各一寸五分，冲脉、足少阴之会。治胸中引痛，心下烦闷，逆气里急，支满，不嗜食，数咳健忘，泄利脓血，少腹胀满，呕沫吐涎，喜唾，女子心痛，逆气善吐，食不下。可灸五壮，针入五分。

　　．通谷：二穴在幽门下一寸，冲脉、足少阴之会。治失欠口 ，食饮善呕，暴哑不能言。针入五分，可灸五壮。

　　．阴都：二穴，一名食宫。在通谷下一寸，冲脉、足少阴之会。治身寒热，疟病，心下烦满，气逆。可灸三壮，针入三分。

　　．石关：二穴在阴都下一寸，冲脉、足少阴之会。疗脊强不开，多唾，大便秘涩，妇人无子，藏有恶血上冲，腹中 痛不可忍。可灸三壮，针入一寸。

　　．商曲：二穴在石关下一寸，冲脉、足少阴之会。治腹中积聚，肠中切痛，不嗜食。可灸五壮，针入一寸。

　　．肓 ：二穴在商曲下一寸，脐傍各五分，冲脉、足少阴之会。治大腹寒疝，大便干燥，腹中切痛。可灸五壮，针入一寸。

　　．中注：二穴在肓 下一寸，冲脉、足少阴之会。治小腹有热，大便坚燥不利。可灸五壮，针入一寸。

　　．四满：二穴，一名髓府。在中注下一寸，冲脉、足少阴之会。治脐下积聚，疝瘕，肠癖切痛，振寒，大腹石水，妇人恶血 痛。针入三分，可灸三壮。

　　．气穴：二穴在四满下一寸。一名胞门，一名子户，冲脉、足少阴之会。治月事不调，泄利不止，贲气上下引腰脊痛。可灸五壮，针入三分。

　　．大赫：二穴，一名阴维，一名阴关。在气穴下一寸，冲脉、足少阴之会。治男子阴器结缩，女子赤带。可灸五壮，针入三分。

　　．横骨：二穴在大赫下一寸。此穴诸经阙疗病法。《外台》云：治腹胀，小便难，阴器纵伸痛，可灸三壮。

　　十三、腹部及侧胁各经穴主治病症

　　（三）腹部第三行

　　（左右凡二十四穴）

　　．不容：二穴在幽门两傍各一寸五分，去任脉二寸，直四肋端，足阳明脉气所发。治腹满 癖，不嗜食，腹虚鸣，呕吐，胸背相行痛，喘咳口干，痰癖，胁下痛，疝瘕。针入五分，可灸五壮。

　　．承满：二穴在不容下一寸，足阳明脉气所发。治肠鸣腹胀，上喘气逆，食饮不下，肩息，唾血。可灸五壮，针入三分。

　　．梁门：二穴在承满下一寸，足阳明脉气所发。治胁下积气，食饮不思，大肠滑泄，谷不化。可灸五壮，针入三分。

　　．关门：二穴在梁门下一寸，足阳明脉气所发。治遗溺，善满，积气肠鸣，卒痛泄利，不欲食，腹中气游走侠脐急，痰疟振寒。针入八分，可灸五壮。

　　.太乙：二穴在关门下一寸，足阳明脉气所发。治癫疾狂走，心烦吐舌。可灸五壮，针入八分。

　　．滑肉门：二穴在太乙下一寸，足阳明脉气所发。治癫疾，呕逆，吐舌。可灸五壮，针入八分。

　　．天枢：二穴，大肠之募穴，一名长溪，一名谷门。去肓 一寸五分，夹脐傍二寸，足阳明脉气所发。

　　疗夹脐切痛，时上冲心，烦满呕吐，霍乱，寒疟，泄利，食不化，女子月事不时，血结成块，肠鸣腹痛，不嗜食。可灸百壮，针入五分，留七呼。

　　．外陵：二穴在天枢下一寸，足阳明脉气所发。治腹中痛，心如悬，引脐腹痛。可灸五壮，针入三分。

　　．大巨：二穴在外陵下一寸，足阳明脉气所发。治少腹胀满，烦渴 疝，偏枯，四肢不举。可灸五壮，针入五分。

　　．水道：二穴在大巨下三寸，足阳明脉气所发。治少腹满，引阴中痛，腰背强急，膀胱有寒，三焦结热，小便不利。可灸五壮，针入二寸五分。

　　．归来：二穴在水道下二寸。治少腹贲豚，卵缩，茎中痛，妇人血藏积冷。可灸五壮，针入八分。

　　．气冲，二穴，一名气街。在归来下，鼠鼷上一寸，动脉应手宛宛中，足阳明脉气所发。治肠中大热，不得安卧，腹有逆气上攻，心腹胀满，淫泺，月水不利，身热，腹中痛， 疝阴肿，难乳子，上抢心痛，不得息，气冲腰痛不得俯仰，阴痿，茎中痛，两丸蹇痛不可忍。可灸七壮立愈，炷如大麦，禁不可针。

　　十三、腹部及侧胁各经穴主治病症

　　（四）腹部第四行

　　（左右凡一十四穴）

　　．期门：二穴，肝之募。在不容傍一寸五分，直两乳第二肋端，足太阴、厥阴、阴维之会。治胸中烦热，贲豚上下，目青而呕，霍乱泄利，腹坚硬大，喘不得安卧，胁下积气，女子产后余疾，食饮不下，胸胁支满，心中切痛，善噫。若伤寒过经不解，当针期门，使经不传。针入四分，可灸五壮。

　　．日月：二穴，胆之募。在期门下五分，足太阴、少阳、阳维之会。治太息善悲，小腹热，欲走多唾，言语不正，四肢不收。可灸五壮，针入七分。

　　．腹哀：二穴在日月下一寸五分，足太阴、阴维之会。治大便脓血，寒中，食不化，腹中痛。针入三分。

　　．大横：二穴在腹哀下三寸五分，直脐傍，足太阴、阴维之会。疗大风，逆气，多寒，善悲。可灸五壮，针入七分。

　　．腹结：二穴在大横下三分，一名肠窟。治绕脐痛，上冲抢心，腹寒泄利，咳逆。针入七分，可灸五壮。

　　．府舍：二穴在腹结下三寸，足太阴、厥阴、阴维之交会。此三脉上下三入腹，络肝脾，结心肺，从胁上至肩，此太阴 三阴、阳明支别。治疝痛，脾中急痛，循胁上下抢心，腹满积聚，厥气，霍乱。针入七分，可灸五壮。

　　．冲门：二穴，一名慈宫。上去大横五寸，府舍下横骨两端，约中动脉，足太阴、厥阴之会。治腹寒气满，积聚疼，淫泺，阴疝，难乳子，上冲心，不得息。针入七分，可灸五壮。

　　十三、腹部及侧胁各经穴主治病症

　　（五）侧胁部

　　（左右凡一十二穴）

　　．章门：二穴，脾之募，一名长平，一名胁 。在大横外，直季胁肋端。侧卧，屈上足，伸下足，举臂取之，足厥阴、少阳之会。治肠鸣盈盈然，食不化，胁痛不得卧，烦热口干，不嗜食，胸胁支满，喘息，心痛，腰不得转侧，伤饱，身黄羸瘦，贲豚，腹肿，脊强，四肢懈惰，善恐少气厥逆，肩臂不举。可灸百壮，针入六分，忌如常法。

　　．京门：二穴，肾之募，一名气 ，一名气府，在监骨下腰中，季胁本侠脊，治腰痛不得俯仰，寒热，胀引背不得息，水道不利，溺黄，少腹急肿，肠鸣洞泄，髀枢引痛。可灸三壮，针入三分，留七呼。

　　．带脉：二穴在季胁下一寸八分。治妇人少腹坚痛，月事不调，带下赤白，里急，螈 。可灸五壮，针入六分。

　　．五枢：二穴在带脉下三寸，一云在水道傍一寸五分。治男子寒疝，阴卵上入小腹痛。针入一寸，可灸五壮。

　　．维道：二穴在章门下五寸三分，足少阳、带脉之会。治呕逆不止，三焦不调，水肿，不嗜食。针入八分，可灸三壮。

　　．居 ：二穴在章门下八寸三分，监骨上陷中，阳跷、足少阳之会。治腰引少腹痛，肩引胸臂挛急，手臂不得举而至肩。灸三壮，针入八分。

　　十四、或问

　　予编《秘传》竟，或有进而问者曰：诸家所言某穴主某病，某病必宜取某穴，其说确不可易乎？曰：此不过示以大概，其实治病无定穴也。大凡邪中于人，与正周流上下，或在气分，或在血分，无有定止，故喻用针正如用兵，彼动则此应，或出以奇，或守以正，无有定制。如医者不究病因，不察传变，惟守某穴主某病之说，执中无权，按谱施治，譬之狂潦泛溢，欲塞下流而获安者，亦偶然耳。夫病变无穷，针法亦无穷，病或在上而从下取之，病或在下而从上取之，或正取，或直取，审经与络，分气与血，病随经而在，穴随经而取，庶得随机应变之理。予所以选录《灵枢》、《素问》、《难经》置于卷首，使人熟读深思者，正欲人知此随机应变之理，而得圆机活法也。

　　或又曰：圆机活法，既得闻命矣，但学人望洋无下手处，奈何？曰：譬犹匠者教人以规矩，取方圆也。

　　规矩之法在师，方圆之法则在弟子矣。夫圣人之于针，非经络孔穴，无以教后学。后学非经络孔穴，无以受之师。苟不知变通，徒执孔穴，所谓按图索骥，安能尽其法哉！故曰：粗守形，上守神，粗守关，上守机，机之动，不离其空，此之谓也。

　　或曰：今有专取奇穴治病，亦多有效，究竟是否？曰：人身正经十二，奇经有八，大络十五，小络三百余，皆所以行气血也。圣人取穴三百六十有六，按岁之三百六十六日也，后人以为未尽，更取奇穴，是犹置闰月也。奇穴者，络穴六，经穴二。余络余经，置而不用，速求巧捷，遂悖圣经。又有六十六穴，拘于日时开合用之，犹未周备，而况拘于八穴者乎。盖八穴病在气分，则有可劫之功。若在血分，徒损元气，病何由安，正是血病而泻气也。邪在血分，则直求病之所在而取之可也。今人泥而不用，岂非可笑。

　　或曰：针灸宜避天忌日，何也？曰：经云：左足应立春，其日戊子己丑。左胁应春分，其日己卯。左手应立夏，其日戊辰己巳。膺喉首头应夏至，其日丙午。右手应立秋，其日戊申己未。右胁应秋分，其日辛酉。

