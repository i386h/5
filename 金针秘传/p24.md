<!-- { "loadSidebar": true } -->
　　甚矣，同一用针，同一治病，而其难易相差如此。是故学针易，识症难也。

　　十五、针验摘录

　　（九）脚面毒瘀

　　甲戌春，往上海某医院，为某姓治第四期梅毒入络。因其心脏衰弱，该院无法疗治，而由某君求余针之，是以间日必一往。一日闻女病室中，有北方口音之女子，嘤嘤作泣。余问故，某君谓此是警局董队长之妻，今将锯腿，是以悲泣。询其病状，则云脚面红肿而痛，已住院六月不瘥。某君怂恿予为之设法，余怜此妇如无足几等于死，即往详询病情，始知由郁热而兼外感，邪留经络，中西杂治，药石乱投。断以温补之剂，邪不能出，下注于足，以致红肿大痛，气上冲心，日夜不安，寝食俱废者数月。余谓此病无需锯腿，可用别法以救之。而该院之某医，谓君能愈此病乎？余云中西医皆能愈，独君不识此症耳。先以提毒散瘀外治之法，即在委中放毒血盈升，针三里、悬钟、三阴交等穴，次日即安，十日大愈。节至中天，惠我角黍金丸，夫妻同来，叩谢再生之恩也。

　　十五、针验摘录

　　（十）肩背痛

　　叶氏媪，六十又三，患肩背痛，由颈循督脉而下七八寸，转侧不能，因此两臂亦痛不能举，日夜呼号，惨不忍闻。诊其脉沉迟，舌绛滑。《灵枢》云气胜有余肩背痛，适在督脉之上，肺实可知。先泻其肺俞，当夜即能安睡，再针肩井、肩 、曲池而愈。

　　十五、针验摘录

　　（十一）胸痛

　　朱右，年四十二，体素弱，中脘常隐隐作痛已十余年，时发时愈。近月连痛不已，甚且至于昏厥。初以手按之，痛可暂止，继则拒按，似觉有一气块由下而上，如至鸠尾处则大痛，再至咽间则厥矣。脉大而数，舌黄黑且垢腻，断为浊阴之气结于胃脘不散。为针中脘、三里而痛渐止，再刺关元、照海，即下黑色如栗之矢若干粒而愈。

　　十五、针验摘录

　　（十二）子宫岩

　　老友解梅生兄之夫人，少腹中硬痛拒按，某西医谓为子宫生岩。一再检验，确定无疑，舍解剖之外更无生理，以此病商之余。余谓子宫岩乃新病名，其实乃气血所凝，到处皆可成岩，不独子宫，宜以气化之。为针气海、肾俞诸穴，当日痛止，更数日而块消。凡有形之病，皆宜设法消散为上策，实在不能消散，再设他法以解之。去块之法甚多，有急治，有缓治，病实无妨用猛剂以攻之，病虚亦有助其中气，使其辅正祛邪，亦可渐收大效。

　　十五、针验摘录

　　（十三）肾不纳气

　　南海莫君敏庄，侨居燕北有年，平生喜藏金石，是以搜罗甚富。庚午以臂痛不举，向余求治。见其行动即喘，脉大而空，两尺尤少力，入夜则口渴咽干，小溲频数。余告以君之本病，乃肾气不能收纳，其臂痛不举，乃标症也。如不根本治之，花甲之年，岂有肾虚而能延寿者。即针肾俞、关元等穴，并书专门补敛肾气之方为丸治之。二月之后，本标各病全愈。莫君以其收藏之历代帝王玉玺印成四屏，并跋予为治病经过以留记念云。

　　十五、针验摘录

　　（十四）臂痛

　　宋子良先生患左臂痛，连带至手，延至三年，百方医治而无效。后由某外医为之解剖，先后六次，痛势仍不少减，且不能确指此症究属何病。最后延余治之，身强体壮，一望而知为康健之体，脉亦坚实，饮食起居，无一不好。惟右手掌背之肌肉瘦削异常，仅余皮骨，以虎口萎缩尤甚。多处穴道，无法下针，只好先针曲池，去针以后，云甚松快。次日告余曰：往日多为痛醒，今晨居然醒而不痛。计针三日，痛势全愈。惜合谷一穴，因肌肉缩尽，仅余上下二层皮，无受针之余地。盖解剖之术只能施之于有形，可以割而弃之。若经络之气为邪所伤，无形无影，于此而加以剖割，此在高明之西医或可优为之，而在中医之治法中，则殊不能赞一词也。

　　十五、针验摘录

　　（十五）心痒

　　丙寅春，余来游沪，时下榻同益公。其司账何绍全，邗人也，素有心痒病，闻余至，欣然向予求治。自述病起于八年前，初觉痒时，异常难受，百治不效。后为痒所逼，狂奔多时，居然痒止。起初二三月一发，后即愈来愈勤，现下一日一夜之中亦屡发不止。虽严冬亦不暇着衣，痒发时，非速奔不快。予谓此乃心气郁结，血液过腻所致。狂奔则结气解散，血亦转清，此所以有效也。为针肺经云门，心包络天池、内关各穴，专用泻气散血之法。二次以后，痒不复发，此亦奇疾之一也。

　　十五、针验摘录

　　（十六）腰痛

　　甘镜先律师，留欧美有年，饮食起居皆有西洋化，以致遇有疾病，亦无不用外医。一日其夫人病腰痛不能辗转，注射电疗诸法无不用尽，终归无效。余素与甘友善，甘乃询以斯疾足下金针能愈否。余答金针无病不治，何况区区腰痛。乃刺肾俞，一补而瘥，镜先以神术目之。夫腰痛之起因甚多，虚实寒热皆有，须看准病原，自然发无虚射。甘夫人乃肾虚腰痛，如认为实症，用力去邪，殆矣。如孙东吴俞逸芬诸子，皆患此病，无不病随针去，而针法亦各不同。盖皆按照各人病原针之，不是千篇一律也。

　　十五、针验摘录

　　（十七）膈食

　　姚守仁先生之夫人，肝木不和，体又素弱，于归十载，未经生育，以此肝脾之病影响于胃，发生膈症。

　　三年来不能进粒米，仅以流汁度其生命，咽中如有物窒塞，腹虽觉饥而不能下咽，夜来必有潮热，经亦不调而多带。细思非舒肝和脾，不能开其生机，徒治胃病，如以石投水。乃先刺期门，再针膈俞、白环俞、中脘、中极等穴，食欲大增，升能经调带止。今年已育麟儿，此乃病理中应有之效，并非出乎意外也。

　　十五、针验摘录

　　（十八）胃病

　　曾则生任沪保安处副处长时，曾病胃疾，食不甘味，中脘作痛，日渐瘦削，卧床数月，几无生理。解震皋先生与则生有师生之谊，往探其病，而则生泪出，以为生机绝望。震皋先生以其侄梅生兄曾有痼疾，为余所愈，令延予治之。询其经过，中西杂治，补泻兼施，终无起色。予只为针中脘、关元诸穴，其疾良已。盖曾君之病，不过胃阳不足，消化不良，以致失其营养。治法虽多，毫不中病，诛伐无过，安得生机。予不过为之拨动机关，令其胃阳畅遂而已，岂有其他妙巧哉！

　　十五、针验摘录

　　（十九）蛇蛊

　　蛊症江浙不多见，余随宦在川滇及游历两广，曾有闻见放蛊害人之说。谓由五毒蛊合而为一，饮食起居坐卧之地，皆能传毒，此齐东野语，不见经传之谈。然亦有受山岚瘴气，腹中便尔成形，或水土不宜，初到水远山遥之地，体质与风土不合，亦易发生此病。庚午，奥人陈姓，肢痛治愈后，其家一区姓媪云有胃疾，余以为普通胃病，嘱其来寓针之可也。越日媪来求治，自云病已七年，而中脘坟起，腹饥则痛，多吃不易消化之物则安。七年来，日渐加重，人则奇瘦，其脉大小不一，顷刻异状，其舌满布红白相间，杂之小点，而如蒙以一层灰白之薄苔，断为蛊症无疑，试针数处。次日再来，云不针尚可，针后虽多食而痛不能止。即为再针中脘，不十分钟而狂呼大痛，欲自拔其针，禁之则云要吐，口即喷出奇臭之水，随出一物，类似蛇形，长逾一尺。

　　蠕蠕而动。同时诊室中之病者，皆带针而逃，一时秩序大乱，而区媪晕矣。顷刻即苏，七年痼疾，经此一针，病根全去，良深快慰。怜其贫困，乃以药物助其调理，不久即平复如常。

　　十五、针验摘录

　　（二十）干血

　　曹女年十七，忽停经九月，人渐瘦，脉沉实，舌白，口渴心烧，中脘痛，少腹左胁下痛而拒按，夜来潮热盗汗，便结溲少而热，微咳无痰，皮肤枯燥，肌如甲错，无一不是干血痨之症状。但室女停经与妇人稍异，治法亦各有不同，较之曾经生育之妇人尤为棘手。乃一方用去瘀之法，刺其肝脾各经之穴，其腹痛拒按之状渐解，一方又以培养新血之法，从期门等穴启其生机，心烧潮热等症亦退。前后月余，其经复至，诸病霍然。

　　十五、针验摘录

　　（二十一）死脉

　　一日在蒋某家治疾，有附诊者一。三十许之妇人，云日来偶觉胃纳不健，请书一开胃方剂，按其脉大异之。询其有无他状，云无。余未书方而告其家人曰：殆矣。其脉二十至必一停，停后不能复还，继而复动，则与前后不能接续。经云一息不运则生机穷。此在脉法中谓之代脉，虽无大病，必难久存。蒋某以余故神其说，未之信。十余日后，忽患气塞而没，是乃气脱，非真窒塞也。至此方信余言之不谬。

　　十五、针验摘录

　　（二十二）小肠气

　　名画师金健吾，乙丑春病小肠气，左囊肿大，寒热交作，转侧不能者有日矣。余因嗜画，耳其名，由友人之请托而往诊。乃为针归来、肾俞、气海诸穴，数日即愈，今已十余年而未一发。夫小肠气之病，虽似有形，而实为气所结，其气一散，其形立消。今之医家，误认为实。在有形之病，可以割而弃之，岂知此等病朝割去而夕复生，屡生屡割，不死不止。不揣其本而齐其末，即在他事，且犹不可，况病关生死，岂可草率从动，用剖割草菅人命。因论小肠气，而可悟其他类似之病状治法矣。

　　十五、针验摘录

　　（二十三）齿痛

　　黄金荣先生病齿痛二十余日，遍服清泻苦降之剂，始终不效，寝食为之不安。余适有他事往谒，问此病针法能治否？余谓舍蛀齿外皆可治也。即为针合谷、吕细等穴，针去痛除。先生云金针治病如此神速，悔不早用之，致多受二十余日之痛楚云。

　　十五、针验摘录

　　（二十四）腰痛

　　中外医家商讨金针医学时，有同文书院院长大内畅三先生在坐，询及金针能治年久腰痛否？余曰可。间日邀诊，谓余年六十有二，病已十又三年，平日起居坐卧均感不便，惟阴雨之先，节气之前，不但不能转侧，且腰部肤冷如冰。中西杂治，终未离去痛苦。前曾一度归国，请其国中著名针灸家治之，亦无大效。言次即以手臂腰腿等处之灸疤出视。余谓《内经》云太阳所至为腰痛。太阳，膀胱府也。又云腰为肾之府，转侧不能，肾将惫矣。今既不能转摇，而腰部肌肉又异常觉冷，其为肾阳衰败无疑，宜温通肾府，以去寒湿而助元阳。即针肾俞，腰部立觉奇暖，去针后即起立如常，谓十余年之痛苦去于一针，何神速乃尔，即书东亚神术四字为赠。

　　跋

