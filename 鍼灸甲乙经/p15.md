<!-- { "loadSidebar": true } -->
　　秋取经俞邪气在府取之于合　素问曰秋刺皮肤循理上下同法　又曰秋者金始治肺将收杀金将胜火阳气在合隂初胜湿气反体隂气未盛未能深入故取俞以泻隂邪取合以虚阳邪阳气始衰故取于合是谓始秋之治变也　又曰秋气在肤闭腠者是也　九卷又曰秋取气口治筋脉于义不同
　　冬取井诸俞之分欲深而留之　又曰冬取井荥　素问曰冬取俞窍及于分理甚者直下间者散下俞窍与诸俞之分义亦畧同　又曰冬者水始治肾方闭阳气衰少隂气坚盛巨阳伏沉阳脉乃去取井以下隂逆取荥以通气【一云以实阳气】　又曰冬取井荥春不衂是谓末冬之治变也　又曰冬气在骨髓　又曰冬刺井病在藏取之井二者正同于义为是　又曰冬取经俞治骨髓五藏五藏则同经俞有疑
　　春刺夏分脉乱气微入淫骨髓病不得愈令人不嗜食又且少气　春刺秋分筋挛逆气环为欬嗽病不愈令人时惊又且笑【一作哭】　春刺冬分邪气着藏令人腹胀病不愈又且欲言语
　　夏刺春分病不愈令人解堕　夏刺秋分病不愈令人心中闷无言惕惕如人将捕之　夏刺冬分病不愈令人少气时欲怒
　　秋刺春分病不愈令人惕然欲有所为起而忘之　秋刺夏分病不愈令人益嗜卧又且善梦谓立秋之后秋刺冬分病不愈令人凄凄时寒
　　冬刺春分病不愈令人欲卧不能眠眠而有见谓十二月中旬以前　冬刺夏分病不愈令人气上发为诸痹冬刺秋分病不愈令人善渴
　　足之阳者隂中之少阳也　足之隂者隂中之太隂也手之阳者阳中之太阳也　手之隂者阳中之少隂
　　也
　　正月二月三月人气在左无刺左足之阳
　　四月五月六月人气在右无刺右足之阳
　　七月八月九月人气在右无刺右足之阳
　　十月十一月十二月人气在左无刺左足之阳
　　刺法曰无刺熇熇之热无刺漉漉之汗无刺浑浑【音魂】之脉无刺病与脉相逆者上工刺其未生者也其次刺其未成者也其次刺其已衰者也下工刺其方袭者与其形之盛者与其病之与脉相逆者也故曰方其盛也勿敢毁伤刺其已衰事必大昌故曰上工治未病不治已病　大寒无刺大温无凝月生无写月满无补月郭空无治　新内无刺已刺勿内大怒无刺已刺勿怒大劳无刺已刺勿劳大醉无刺已刺勿醉大饱无刺已刺勿饱大饥无刺已刺勿饥已渴无刺已刺勿渴乘车来者卧而休之如食顷乃刺之步行来者坐而休之如行十里顷乃刺之大惊大怒必定其气乃刺之
　　凡禁者脉乱气散逆其荣卫经气不次因而刺之则阳病入于隂隂病出于阳则邪复生粗工不察是谓伐形身体淫泺反消骨髓津液不化脱其五味是谓失气也曰愿闻刺浅深之分曰刺骨者无伤筋刺筋者无伤肉刺肉者无伤脉刺脉者无伤皮刺皮者无伤肉刺肉者无伤筋刺筋者无伤骨　曰余不知所谓愿闻其详曰刺骨无伤筋者鍼至筋而去不及骨也刺筋无伤肉者至肉而去不及筋也刺肉无伤脉者至脉而去不及肉也刺脉无伤皮者至皮而去不及脉也刺皮无伤肉者病在皮中鍼入皮无中肉也刺肉无伤筋者过肉中筋刺筋无伤骨者过筋中骨此之谓反也
　　刺中心一日死其动为噫　刺中肺三日死其动为欬刺中肝五日死其动为穴【素问作语】　刺中脾十五日死
　　其动为吞【素问作十日一作五日】　刺中肾三日死其动为【素问作六日一作七日】　刺中胆一日半死其动为呕　刺中膈为伤中其病虽愈不过一嵗必死　刺跗上中大脉血出不止死　刺隂股中大脉血出不止死　刺面中流脉不幸为盲　刺客主人内陷中脉为漏为聋　刺头中脑户入脑立死　刺膝膑出液为跛　刺舌下中脉太过出血不止为瘖　刺臂中太隂脉出血多立死　刺足下布络中脉血不出为肿　刺足少隂脉重虚出血为舌难以言　刺郄中大脉令人仆脱色　刺膺中陷脉【素问作刺膺中防中肺】为喘逆仰息　刺气冲中脉血不出为肿鼠【音卜】　刺肘中内陷气归之为不屈伸　刺脊间中髓为伛　刺隂股中隂三寸内陷令人遗溺　刺乳上中乳房为肿根蚀　刺腋下脇间内陷令人欬　刺缺盆中内陷气泄令人喘欬逆　刺少腹中膀胱溺出令人少腹满　刺手鱼腹内陷为肿　刺腨肠内陷为肿　刺　上陷骨中脉为漏为盲　刺闗节中液出不得屈伸
　　鍼灸禁忌第一【下】
　　黄帝问曰愿闻刺要岐伯对曰病有浮沉刺有浅深各至其理无过其道过之则内伤不及则生外壅壅则邪从之浅深不及及为大贼内伤五藏后生大病故曰病有在毫毛腠理者有在皮肤者有在肌肉者有在脉者有在筋者有在骨者有在髓者是故刺毫毛腠理无伤皮皮伤则内动肺肺动则秋病温疟热厥浙然寒栗刺皮无伤肉肉伤则内动脾脾动则七十二日四季之月病腹胀烦满不嗜食刺肉无伤脉脉伤则内动心心动则夏病心痛刺脉无伤筋筋伤则内动肝肝动则春病热而筋弛刺筋无伤骨骨伤则内动肾肾动则冬病胀腰痛刺骨无伤髓髓伤则消泺胻痠体解防然不去矣神庭禁不可刺　上闗禁不可刺深【深则令人耳无所闻】　颅息刺不可多出血　左角刺不可乆留　人迎刺过深杀人　云门刺不可深【深则使人逆息不能食】　脐中禁不可刺伏莵禁不可刺【本穴云刺入五分】　三阳络禁不可刺　复溜刺无多见血　承筋禁不可刺　然谷刺无多见血乳中禁不可刺　鸠尾禁不可刺
　　右刺禁
　　头维禁不可灸　承光禁不可灸　脑户禁不可灸风府禁不可灸　瘖门禁不可灸【灸之令人瘖】　下闗耳中有干禁不可灸【一作擿】　耳门耳中有脓禁不可灸人迎禁不可灸　丝竹空禁不可灸【灸之不幸令人目小或昏】　承泣禁不可灸　脊中禁不可灸【灸之使人偻】　白环俞禁不可灸　乳中禁不可灸　石门女子禁不可灸　气冲禁不可灸【灸之不幸不得息】　渊腋禁不可灸【灸之不幸生肿蚀】　经渠禁不可灸【伤人神】　鸠尾禁不可灸　隂市禁不可灸阳闗禁不可灸　天府禁不可灸【使人逆息】　伏莬禁不
　　可灸　地五防禁不可灸【使人瘦】　瘈脉禁不可灸右禁灸
　　凡刺之道必中气穴无中肉节中气穴则鍼游于巷中肉节则皮肤痛补冩反则病益笃中筋则筋缓邪气不出与直相薄乱而不去反还内着用鍼不审以顺为逆也　凡刺之理补写无过其度病与脉逆者无刺　形肉已夺是一夺也　大夺血之后是二夺也　大夺汗之后是三夺也　大泄之后是四夺也　新产及大下血是五夺也此皆不可泻也
　　曰鍼能杀生人不能起死人乎曰能杀生人不起死生者是人之所受气糓糓之所注者胃也　胃者水糓气血之海也海之所行云雨者天下也胃之所出气血者经隧也经隧者五藏六府之大络也逆而夺之而已矣迎之五里中道而止五里而已五往【一作注】而藏之气尽矣故五五二十五而竭其俞矣此所谓夺其天气故曰闚门而刺之者死于家入门而刺之者死于堂帝曰请传之后世以为刺禁
　　九鍼九变十二节五刺五邪第二
　　黄帝问曰九鍼安生岐伯对曰九鍼者天地之数也天地之数始于一终于九故一以法天二以法地三以法人四以法四时五以法五音六以法六律七以法七星八以法八风九以法九野　曰以鍼应九之数奈何曰一者天天者阳也五藏之应天者肺也肺者五藏六府之葢也皮者肺之合也人之阳也故为之治镵鍼　镵鍼者取法于布【一作中】鍼去末半寸卒兑之长一寸六分大其头而兑其末令无得深入而阳气出主热在头身故曰病在皮肤无常处者取之镵鍼于病所肤白勿取
　　二者地地者土也人之所以应土者肉也故为之治员鍼　员鍼者取法于絮鍼筩其身而员其末其锋如卵长一寸六分以写肉分之气令不伤肌肉则邪气得竭故曰病在分肉间取以员鍼
　　三者人也人之所以成生者血脉也故为之治鍉【音兑】鍼鍉鍼者取法于黍粟大其身而员其末如黍粟之兑
　　长三寸五分令可以按脉勿陷以致其气使邪独出故曰病在脉少气当补之以鍉鍼鍼于井营分俞
　　四者时也时者人于四时八正之风客于经络之中为痼病者也故为之治锋鍼　锋鍼者取法于絮鍼筩其身而锋其末其刃三隅长一寸六分令可以写热出血发泄痼病故曰病在五藏固居者取以锋鍼写于井荥分俞取以四时也
　　五者音也音者冬夏之分分于子午隂与阳别寒与热争两气相薄合为痈肿者故为之治铍鍼　铍鍼者取法于劒令末如劒锋广二分半长四寸可以取大脓出血故曰病为大脓血取以铍鍼
　　六者律也律者调隂阳四时合十二经脉虚邪客于经络而为防痹者也故为之治员利鍼　员利鍼者取法于鍼且员且兑身中微大长一寸六分以取痈肿防痹一曰尖如微大其末反小其身令可深内也故曰痹气防发者取以员利鍼
　　七者星也星者人之七窍邪之所客于经舍于络而为痛痹者也故为之治毫鍼　毫鍼者取法于毫毛长一寸六分令尖如蚊防喙静以徐往微以乆留正气因之真邪俱往出鍼而养主以治痛痹在络也故曰病痹气补而去之者取之毫鍼
　　八者风也风者人之股肱八节也八正之虚风伤人内舍于骨解腰脊节腠之间为深痹者也故为之治长鍼长鍼者取法于綦鍼长七寸其身薄而锋其末令可
　　以取深邪逺痹故曰病在中者取以长鍼
　　九者野也野者人之骨解虚风伤人内舍于骨解皮肤之间也淫邪流溢于身如风水之状不能过于机闗大节者也故为之治大鍼　大鍼者取法于锋鍼【一作鍉针】其锋微员长四寸以写机闗内外大气之不能过闗节者也故曰病水肿不能过闗节者取以大鍼
　　凡刺之要官鍼最妙九鍼之宜各有所为长短大小各有所施不得其用病不能移疾浅鍼深内伤良肉皮肤为痈疾深鍼浅病气不写反为大脓病小鍼大气写大甚病后必为害病大鍼小大气不写泄亦为后败夫鍼之宜大者大写小者不移以言其过请言其所施凡刺有九以应九变一曰腧刺腧刺者刺诸经荣俞藏俞也　二曰道刺道刺者病在上取之下刺府俞也三曰经刺经刺者刺大经之结络经分也　四曰络刺络刺者刺小络之血脉也　五曰分刺分刺者刺分肉之间也　六曰大泻刺【一作太刺】大泻刺者刺大脓以铍鍼也　七曰毛刺毛刺者刺浮痹于皮肤也　八曰巨刺巨刺者左取右右取左也　九曰焠刺焠刺者燔鍼取痹气也
　　凡刺有十二节以应十二经　一曰偶刺偶刺者以手直心若背直痛所一刺前一刺后以刺心痹刺此者傍鍼之也　二曰报刺报刺者刺痛无常处上下行者直内拔鍼以左手随病所按之乃出鍼复刺之也　三曰恢刺恢刺者直刺傍之举之前后恢筋急以治筋痹也四曰齐刺齐刺者直入一傍入二以治寒热气小深
