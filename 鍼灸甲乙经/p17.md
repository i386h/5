<!-- { "loadSidebar": true } -->
　　其肤微旋而徐推之必端以正安以静坚心无解欲微以留气下而徐出之推其皮葢其外门真气乃存用鍼之要无忘养神　写者以气方盛以月方满以日方温以身方定以息方吸而内鍼乃复其方吸而转鍼乃复其方呼而徐引鍼补者行也行者移也刺必中其荣复以吸排鍼也必知形之肥瘦荣卫血气之衰盛血气者人之神不可不谨养形乎形目瞑瞑扪其所痛【素作问其所痛】索之于经慧然在前按之弗得不知其情故曰形乎神神耳不闻目明心开而志光慧然独觉口弗能言俱视独见象若昏昭然独明若风吹云故曰神三部九为之原九鍼之论不必存　凡刺之而气不至无问其数刺之而气至乃去之勿复鍼鍼各有所宜各不同形各任其所为刺之要气至而效效之信若风吹云昭然于天凡刺之道毕矣　节之交凡三百六十五防知其要者一言而终不知其要者流散无穷所言节者神气之所游行出入也非皮肉筋骨也覩其色察其目知其散复一其形聴其动静知其邪正右主推之左持而御之气至而去之凡将用鍼必先视脉气之剧易乃可以治病五藏之气已絶于内而用鍼者反实其外是谓重竭重竭必死其死也静治之者辄反其气取腋与膺五藏之气已絶于外而用鍼者反实其内是谓逆厥逆厥则必死其死也躁治之者反取四末刺之害中而不去则精泄害中而去则致气精泄则病甚而恇致气则生为痈　刺鍼必肃刺肿摇鍼经刺勿摇此刺之道也　刺诸热者如手探汤刺寒清者如人不欲行刺虚者刺其去刺实者刺其来刺上闗者防不能欠刺下闗者欠不能防刺犊鼻者屈不能伸刺内闗者伸不能屈病髙而内者取之隂陵泉病髙而外者取之阳陵泉隂有阳疾者取之下陵三里正往无殆下气乃止不下复始矣
　　鍼道终始第五
　　凡刺之道毕于终始明知终始五藏为纪隂阳定矣隂者主藏阳者主府阳受气于四肢隂受气于五藏故写者迎之补者随之知迎知随气可令和和气之方必通隂阳五藏为隂六府为阳谨奉天道请言终始　终始者经脉为纪持其脉口人迎以知隂阳有余不足平与不平天道毕矣　所谓平人者不病也不病者脉口人迎应四时也上下相应而俱往来也　六经之脉不结动也本末相遇寒温相守司形肉血气必相称也是谓平人若少气者脉口人迎俱少而不称尺寸如是者则隂阳俱不足补阳则隂竭写隂则阳脱如是者可将以甘药不可饮以至剂如此者弗灸不已者因而写之则五藏气坏矣　人迎一盛病在足少阳一盛而躁在手少阳　人迎二盛病在足太阳二盛而躁在手太阳人迎三盛病在足阳明三盛而躁在手阳明　人迎四盛且大且数名曰溢阳溢阳为外格　脉口一盛病在足厥隂一盛而躁在手心主　脉口二盛病在足少隂二盛而躁在手少隂　脉口三盛在足太隂三盛而躁在手太隂　脉口四盛俱大且数名曰溢隂溢隂为内闗不通者死不治　人迎与太隂脉口俱盛四倍已上名曰闗格闗格者与之短期　人迎一盛写足少阳而补足厥隂二写一补日一取之必切而騐之疎取之上气和乃止　人迎二盛写足太阳而补足少隂二写一补二日一取之必切而騐之疎取之上气和乃止　人迎三盛写足阳明而补足太隂二写一补日一取之必切而騐之疎取之上气和乃止　脉口一盛写足厥隂而补足少阳二补一写日一取之必切而騐之气和乃止疎取之　脉口二盛写足少隂而补足太阳二写一补二日一取之必切而騐之气和乃止疎取之　脉口三盛写足太隂而补足阳明二补一写日二取之必切而騐之气和乃止疎取之所以日二取之者太隂主胃大富于谷故可日二取之也　人迎脉口俱盛四倍已上【灵枢作三倍】名曰隂阳俱溢如是者不开则血脉闭塞气无所行流淫于中五藏内伤如此者因而灸之则变易为他病矣　凡刺之道气和乃止补隂写阳音声益彰耳目聪明反此者血气不行　所谓气至而有效者写则脉虚虚者脉大如其故而不坚也大如故而益坚者适虽言快病未去也补则益实实者脉大如其故而益坚也大如故而不坚者适虽言快病未去也故补则实写则虚病虽不随鍼减病必衰去矣必先通十二经之所生病而后可传于终始故隂阳不相移虚实不相倾取之其经　凡刺之属三刺至谷气邪澼妄合隂阳移居逆顺相反浮沉异处四时不相得稽留淫泆须鍼而去故一刺阳邪出再刺隂邪出三刺则谷气至而止所谓谷气至者已补而实已写而虚故知谷气至也　邪气独去者隂与阳未能调而病知愈也故曰补则实写则虚病虽不随鍼减病必衰去矣【此文似解前第三篇中】
　　阳盛而隂虚先补其隂后写其阳而和之隂盛而阳虚先补其阳后写其隂而和之三脉动于足大指之间必审其虚实虚而写之是谓重虚重虚病益甚　凡刺此者以指按之脉动而实且疾者则写之虚而徐者则补之反此者病益甚　三脉动【一作重】于大指者谓阳明在上厥隂在中少隂在下膺腧中膺背腧中背肩髀虚者取之上重舌刺舌柱以铍鍼也手屈而不伸者其病在筋伸而不可屈者其病在骨在骨守骨在筋守筋　补须一方实深取之稀按其痏以极出其邪气　一方虚浅刺之以养其脉疾按其痏无使邪气得入　邪气之来也而疾谷气之来也徐而和脉实者深刺之以泄其气脉虚者浅刺之使精气无得出以养其脉独出其邪气　刺诸痛者深刺之诸痛者其脉皆实从腰以上者手太隂阳明主之从腰以下者足太隂阳明主之病在下者髙取之病在上者下取之病在头者取之足病在腰者取之腘病生于头者头重生于手者臂重生于足者足重治病者先刺其病所从生者也
　　春气在毫毛夏气在皮肤秋气在分肉冬气在筋骨刺此病者各以其时为齐刺肥人者以秋冬为之齐刺瘦人者以春夏为之齐刺之痛者隂也痛而以手按之不得者亦隂也深刺之痒者阳也浅刺之病在上者阳也在下者隂也病先起于隂者先治其隂而后治其阳病先起于阳者先治其阳而后治其隂乆病者邪气入深刺此病者深内而乆留之间日复刺之必先调其左右去其血脉刺道毕矣
　　凡刺之法必察其形气形气未脱少气而脉又躁躁厥者【一作疾字】必为缪刺之散气可收聚气可布深居静处占神往来闭户塞牗魂魄不散専意一神精气之分无闻人声以收其精必一其神令志在鍼浅而留之微而浮之以移其神气至乃休男女内外坚拒勿出谨守勿内是谓得气
　　鍼道自然逆顺第六【前系逆顺肥瘦文后系根结文】
　　黄帝问曰愿闻鍼道自然岐伯对曰用自然者临深决水不用功力而水可竭也循掘决冲不顾坚密而经可通也此言气之滑濇血之清浊行之逆顺也　曰人之黒白肥瘦少长各有数乎曰年质壮大血气充盛皮肤坚固因加以邪刺此者深而留之此肥人也广肩腋项肉薄厚皮而黒色唇临临然者其血黒以浊其气濇以迟其贪于取予刺此者深而留之多益其数　曰刺瘦人奈何曰瘦人者皮薄色少肉亷亷然薄唇轻言其血清其气滑易脱于气易损于血刺此者浅而疾之　曰刺常人奈何曰视其黒白各为调之端正纯厚者其血气和调刺此者无失其常数　曰刺壮士真骨者奈何曰刺壮士真骨坚肉缓节騐騐【一作监监】然此人重则气濇血浊刺此者深而留之多益其数劲则气滑血清刺此者浅而疾之也　曰刺婴儿奈何曰婴儿者其肉脆血少气弱刺此者以毫鍼浅刺而疾发鍼日再可也　曰临深决水奈何曰血清气浊疾写之则气竭矣　曰循掘决冲奈何曰血浊气濇疾而写之则气可通也曰逆顺五体经络之数此皆布衣匹夫之士也食血者【九墟作血食之君】身体柔脆肤肉耎弱血气慓悍滑利刺之岂可同乎曰夫膏梁菽藿之味何可同也气滑则出疾气濇则出迟气悍则鍼小而入浅气濇则鍼大而入深深则欲留浅则欲疾故刺布衣者深以留刺王公大人者微以徐此皆因其气之慓悍滑利者也　曰形气之逆顺奈何曰形气不足病气有余是邪胜也急写之形气有余病气不足急补之形气不足病气不足此隂阳俱不足不可复刺之刺之则重不足重不足则隂阳俱竭血气皆尽五藏空虚筋骨髓枯老者絶灭壮者不复矣形气有余病气有余者此谓隂阳俱有余也急写其虚调其虚实故曰有余者写之不足者补之此之谓也故曰刺不知逆顺真邪相薄实而补之则隂阳血气皆溢肠胃充郭肺肝内胀隂阳相错虚而写之则经脉空虚血气枯竭肠胃慑辟皮肤薄着毛腠天焦予之死期故曰用鍼之要在于知调调隂与阳精气乃充合形与气使神内藏故曰上工平气中工乱经下工絶气危生不可不慎也必察其五藏之变化五脉之相应经脉之虚实皮肤之柔麄而后取之也
　　鍼道外揣纵合第七
　　黄帝问曰夫九鍼少则无内大则无外恍惚无穷流溢无极余知其合于天道人事四时之变也余愿浑求为一可乎岐伯对曰夫唯道焉非道何可大小浅深离合为一乎哉故逺者司外揣内近者司内揣外是谓隂阳之极天地之葢　曰持鍼纵舍奈何曰必先明知十二经之本末皮肤之寒热脉之盛衰滑濇其脉滑而盛者病日进虚而细者乆以持大以濇者为痛痹隂阳如一者病难治察其本末上下有热者病常在其热已衰者其病亦去矣因持其尺察其肉之坚脆大小滑濇寒热燥湿因视目之五色以知五藏而决死生视其血脉察其五色以知寒热痹痛　曰持鍼纵舍余未得其意也曰持鍼之道欲端以正安以静先知虚实而行疾徐左手执骨右手循之无与肉裹写欲端正补必闭肤转鍼导气邪气不得淫泆真气以居　曰扞皮开腠理奈何曰因其分肉左别其肤微内而徐端之适神不散邪气得去也
　　鍼灸甲乙经卷五
<子部,医家类,鍼灸甲乙经>
　　钦定四库全书
　　鍼灸甲乙经卷六
　　晋　皇甫谧　撰
　　八正八虚八风大论第一
　　黄帝问曰嵗之所以皆同病者何气使然少师对曰此八症之也此者常以冬至之日风从南方来者名曰虚风贼伤人者也其以夜半至者万民皆卧而不犯故其嵗民少病其以昼至者万民懈墯而皆中于邪风故民多病虚邪入客于骨而不发于外至其立春阳气大发腠理开有因立春之日风从西方来万民皆中虚风此两邪相抟经气结代故诸逢其风而遇其雨者名曰遇嵗露焉因嵗之和而少贼风者民少病而少死嵗多贼风邪气寒温不和则民多病而死矣
　　曰虚邪之风其所贵贱何如之奈何曰正月朔日风从西方来而大名曰白骨将国有殃人多死亡　正月朔日平旦西北风行民多病十有三也　正月朔日日中北风夏民多死者【一作多病】　正月朔日平旦北风春民多死者　正月朔日夕时北风秋民多死者　正月朔日天时和温不风民无病大寒疾风民多病　二月丑不风民多心腹病　三月戌不风民多寒热病　四月巳不暑民多瘅病　十月申不寒民多暴死　诸所谓风者发屋拔树沙石起毫毛发腠理者也　风从其冲后来者名曰虚风贼伤人者也主杀害必谨虚风而谨避之避邪之道如避矢石然后邪弗能害也风从南方来名曰大弱风其伤人也内舍于心外在于脉其气主为热
　　风从西南方来名曰谋风其伤人也内舍于脾外在于肌肉其气主为弱
　　风从西方来名曰刚风其伤人也内舍于肺外在于皮肤其气主为燥
