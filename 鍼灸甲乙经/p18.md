<!-- { "loadSidebar": true } -->
　　风从西北方来名曰折风其伤人也内舍于小肠外在于手太阳之脉脉絶则泄脉闭则结不通善暴死风从北方来名曰大刚风其伤人也内舍于肾外在于骨与肩背之膂筋其气主为寒
　　风从东北方来名曰凶风其伤人也内舍于大肠外在于两胁腋骨下及肢节
　　风从东方来名曰婴儿风其伤人也内舍于肝外在于筋纽其气主为湿
　　风从东南方来名曰弱风其伤人也内舍于胃外在于肌其气主为体重
　　凡此八风者皆从其虚之乡来乃能病人三虚相薄则为暴病卒死两虚一实则为淋露寒热犯其雨湿之地则为痿故圣人避邪如避矢石其三虚偏中于邪风则为击仆偏枯矣　曰四时八风之中人也因有寒暑寒则皮肤急腠理闭暑则皮肤缓腠理开贼风邪气因得以入乎将必须八正风邪乃能伤人乎曰贼风邪气之中人也不得以时然必因其开也其入深其内亟【一作极】也疾其病人也卒暴因其闭也其入浅以留其病人也徐以迟　曰其有寒温和适腠理不开然有卒病者其故何也曰人虽平居其腠理开闭缓急固常有时也夫人与天地相参与日月相应故月满则海水西盛人血气积肌肉充皮肤致毛髪坚腠理郄烟垢着当是之时虽遇贼风其入浅亦不深到其月郭空则海水东盛人血气虚其卫气去形独居肌肉减皮肤缓腠理开毛髪薄防垢泽当是之时遇贼风其入深其病人卒暴　曰人有卒然暴死者何邪使然曰得三虚者其死疾得三实者邪不能伤也乗年之衰逢月之空失时之和人气乏少因为贼风邪气所伤是谓三虚故论不知三虚工反为粗若逢年之盛遇月之满得时之和虽有贼风邪气不能伤也
　　逆顺病本末方宜形志大论第二
　　黄帝问曰治民治身可得闻乎岐伯对曰治民与自治治彼与治此治小与治大治国与治家未有逆而能治者夫惟顺而已矣故入国问其俗临病人问所便曰便病奈何曰中热消瘅则便寒寒中之属则便热胃中热则消糓令人悬心善饥脐已上皮热肠中热则出黄如糜色脐已下皮寒胃中寒则填胀肠中寒则肠鸣飱泄胃中寒肠中热则胀且泄胃中热肠中寒则疾饥少腹痛胀　曰胃欲寒饮肠欲热饮两者相逆治之奈何曰春夏先治其标后治其本秋冬先治其本后治其标曰便其相逆者奈何曰便此者食饮衣服欲适寒温寒无凄怆暑无出汗食饮者热无灼灼寒无沧沧寒温中适故气抟持乃不致邪僻　先病而后逆者治其本先逆而后病者治其本先寒而后生病者治其本先病而后生寒者治其本先热而后生病者治其本先病而后生热者治其本先病而后生中满者治其标先病而后泄者治其本先泄而后生他病者治其本必先调之乃治其他病先病而后中满者治其标先中满而后烦心者治其本人有客气同气【同一作固】小大不利治其标小大便利治其本病发而有余本而标之先治其本后治其标病发而不足标而本之先治其标后治其本谨察间甚而调之间者并行甚者独行小大不利而后生他病者治其本
　　东方濵海傍水其民食鱼嗜咸鱼者使人热中咸者胜血其民皆黒色疎理其病多壅肿其治宜砭石
　　西方水土刚强其民华食而脂肥故邪不能伤其形体其病生于内其治宜毒药
　　北方风寒氷冽其民乐野处而乳食藏寒生满病其治宜炙
　　南方其地下水上弱雾露之所聚也其民嗜酸而食臊故致理而赤色其病挛痹其治宜微鍼
　　中央其地平以湿天地所生物者众其民食杂而不劳故其病多痿厥寒热其治宜导引按蹻故圣人杂合以治各得其宜
　　形乐志苦病生于脉治之以灸刺形苦志乐病生于筋治之以熨引形乐志乐病生于肉治之以鍼石形苦志苦病生于咽喝【一作困竭】治之以甘药形数惊恐经络不通病生于不仁治之以按摩醪醴是谓五形故志曰刺阳明出血气刺太阳出血恶气刺少阳出气恶血刺太隂出气恶血刺少隂出血恶血刺厥隂出血恶气
　　五藏六府虚实大论第三
　　黄帝问曰刺法言有余写之不足补之何谓也岐伯对曰神有有余有不足气有有余有不足血有有余有不足形有有余有不足志有有余有不足心藏神肺藏气肝藏血脾藏肉肾藏志志意通达内有骨髓而成形五藏之道皆出于经渠以行血气血气不和百病乃变化而生故守经渠焉
　　神有余则笑不休不足则忧【素问作悲王氷曰作忧者误】血气未并五藏安定邪客于形凄厥【素问作洒浙】起于毫毛未入于经络故命曰神之微神有余则写其小络之血出血勿之深斥无中其大经神气乃平神不足者视其虚络切而致之刺而和之无出其血无泄其气以通其经神气乃平曰刺微奈何曰按摩勿释着鍼勿斥移气于足【素问作不足】神气乃复
　　气有余则喘欬上气不足则息利少气血气未并五藏安定皮肤微病命曰白气微泄有余则写其经渠无伤其经无出其血无泄其气不足则补其经渠无出其气曰刺微奈何曰按摩勿释出鍼视之曰故将深之适人必革精气自伏邪气乱散无所休息气泄腠理真气乃相得
　　血有余则怒不足则慧【素问作恐】血气未并五藏安定孙络外溢则络有留血有余则刺其盛经出其血不足则视其虚内鍼其脉中久留之血至【素问作而视】脉大疾出其鍼无令血泄曰刺留奈何曰视其血络刺出其血无令恶血得入于经以成其病
　　形有余则腹胀泾溲不利不足则四肢不用血气未并五藏安定肌肉蠕【一作溢】动名曰微风有余则写其阳经不足则补其阳络曰刺微奈何曰取分肉间无中其经无伤其络卫气得复邪气乃索
　　志有余则腹胀飱泄不足则厥血气未并五藏安定骨节有伤有余则写然筋血者出其血不足则补其复溜曰刺未并奈何曰即取之无中其经以去其邪乃能立虚
　　曰虚实之形不知其何以生曰血气已并隂阳相倾气乱于卫血逆于经血气离居一实一虚血并于隂气并于阳故为惊狂血并于阳气并于隂乃为炅中血并于上气并于下心烦闷善怒血并于下气并于上乱而喜忘【素作善忘】　曰血并于隂气并于阳如是血气离居何者为实何者为虚曰血气者喜温而恶寒寒则泣不流温则消而去之是故气之所并为血虚血之所并为气虚曰人之所有者血与气耳乃言血并为虚气并为虚
　　是无实乎曰有者为实无者为虚故气并则无血血并则无气今血与气相失故为虚焉络之与孙脉俱注【一作输】于经血与气并则为实焉血之与气并走于上则为大厥厥则暴死气复反则生不反则死　曰实者何道从来虚者何道从去曰夫隂与阳皆有输会阳注于隂隂满之外隂阳紃【音巡】平【素作均平】以充其形九若一名曰平人夫邪之所生或生于阳或生于隂其生于阳者得之风雨寒暑其生于隂者得之饮食起居隂阳喜怒曰风雨之伤人奈何曰风雨之伤人也先客于皮肤入于孙脉孙脉满则入于络脉络脉满乃注于大经脉血气与邪气并客于分腠之间其脉坚大故曰实实者外坚充满不可按按之则痛　曰寒湿之伤人奈何曰寒湿之中人也皮肤収【素问作不収】肌肉坚营血濇卫气去故曰虚虚者摄辟气不足血濇按之则气足温之故快然而不痛
　　曰隂之生实奈何曰喜怒不节则隂气上逆上逆则下虚下虚则阳气走乏故曰实　曰隂之生虚奈何曰喜则气下悲则气消消则脉空虚因寒饮食寒气动藏【一作重满】则血泣气去故曰虚　曰阳虚则外寒隂虚则内热阳盛则外热隂盛则内寒不知所由然曰阳受气于上焦以温皮肤分肉之间今寒气在外则上焦不通不通则寒独留于外故寒栗有所劳倦形气衰少谷气不盛上焦不行下焦【素问作下脘】不通胃气热熏胷中故内热上焦不通利皮肤致宻腠理闭塞【素问下有府二字】不通卫气不得泄越故外热厥气上逆寒气积于胷中而不写不写则温气去寒独留则血凝泣凝则腠理不通其脉盛大以濇故中寒
　　曰隂与阳并血气已并病形已成刺之奈何曰刺此者取之经渠取血于营取气于卫用形哉因四时多少髙下　曰血气已并病形已成隂阳相倾补泻奈何曰泻实者气盛乃内鍼鍼与气俱内以开其门如利其户鍼与气俱出精气不伤邪气乃下外门不闭以出其疾摇大其道如利其路是谓大写必切而出大气乃屈　曰补虚奈何曰持鍼勿置以定其意呼内鍼气出鍼入鍼空四塞精无从去方实而疾出鍼气入鍼出热不得还闭塞其门邪气布散精气乃得存动后时【素问作动气后时】近气不失逺气乃来是谓追之　曰虚实有十生于五藏五脉耳夫十二经脉者皆生百【素作其】病今独言五藏夫十二经脉者皆络三百六十五节节有病必被经脉经脉之病者皆有虚实何以合之乎曰五藏与六府为表里经络肢节各生虚实视其病所居随而调之病在脉调之血病在血调之络病在气调诸卫病在肉调之分肉病在筋调之筋病在骨调之骨燔鍼刼刺其下及与急者病在骨碎鍼药熨病不知所痛两蹻为上身形有痛九莫病则缪刺之病在于左而右脉病者则巨刺之必谨察其九鍼道毕矣
　　隂阳清浊顺治逆乱大论第四
　　黄帝问曰经脉十二者别为五行分为四时何失而乱何得而治岐伯对曰五行有序四时有分相顺而治相逆而乱　曰何谓相顺而治曰经脉十二以应十二月十二月者分为四时四时者春夏秋冬其气各异营卫相随隂阳相和清浊不相干如是则顺而治矣　曰何谓相逆而乱曰清气在隂浊气在阳营气顺脉卫气逆行清浊相干乱于胷中是谓大脱故气乱于心则烦心宻黙俛首静伏乱于肺则俛仰喘喝按手以呼乱于肠胃则为霍乱乱于臂胫则为四厥乱于头则为厥逆头痛【一作头重】仆　气在心者取之手少隂心主之俞　气在于肺者取之手太隂荥足少隂俞　气在于肠胃者取之手足太隂阳明不下者取之三里　气在于头者取之天柱大杼不知取足【灵枢作手】太阳之荣俞　气在臂足者先去血脉后取其阳明少阳之荥俞　徐入徐出是谓之导气补写无形是谓之同精是非有余不足也乱气之相逆也
　　四时贼风邪气大论第五
　　黄帝问曰有人于此并行并立其年之长少等也衣之厚薄均也卒然遇烈风疾雨或病或不病或皆死其故何也岐伯对曰春温风夏阳风秋凉风冬寒风凡此四时之风者其所病各不同形黄色薄皮弱肉者不胜春之虚风白色薄皮弱肉者不胜夏之虚风青色薄皮弱肉者不胜秋之虚风赤色薄皮弱肉者不胜冬之虚风曰黒色不病乎曰黒色而皮厚肉坚固不能伤于四
　　时之风其皮薄而肉不坚色不一者长夏至而有虚风者病矣其皮厚而肌肉坚者长夏至而有虚风者不病矣其皮厚而肌肉坚者必重感于寒内外皆然乃病也曰贼风邪气之伤人也令人病焉今有不离屏蔽不
　　出室穴之中卒然而病者其故何也曰此皆尝有所伤于湿气藏于血脉之中外肉之间久留而不去若有所坠堕恶血在内而不去卒然喜怒不节饮食不适寒温不时腠理闭不通【素下有其开二字】而适遇风寒则血气凝结与故邪相袭则为寒痹其有热则汗出汗出则受风虽不遇贼风邪气必有因加而发矣　曰夫子之所言皆病人所自知也其无遇邪风又无怵之志卒然而病其故何也唯有因鬼神之事乎曰此亦有故邪留而未发也因而志有所恶及有所慕血气内乱两气相薄其所从来者微视之不见聴之不闻故似鬼神　曰其有祝由而已者其故何也曰先巫者因知百病之胜先知百病之所从者可祝由而已也
