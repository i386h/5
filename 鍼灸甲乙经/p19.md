<!-- { "loadSidebar": true } -->
　　内外形诊老壮肥瘦病旦慧夜甚大论第六
　　黄帝问曰人之生也有刚有柔有弱有强有短有长有隂有阳愿闻其方岐伯对曰隂中有阳阳中有隂审知隂阳刺之有方得病所始刺之有理谨度病端与时相应内合于五藏六府外合于筋骨皮肤是故内有隂阳外有隂阳在内者五藏为隂六府为阳在外者筋骨为隂皮肤为阳故曰病在隂之隂者刺隂之荥俞病在阳之阳者刺阳之合病在阳之隂者刺隂之经病在隂之阳者刺阳之络病在阳者名曰风病在隂者名曰痹隂阳俱病名曰风痹病有形而不痛者阳之类无形而痛者隂之类无形而痛者其阳完【九墟完作缓下同】而隂伤急治其阳无攻其隂【九墟作急治其隂无攻其阳】有形而不痛者其隂完而阳伤急治其隂无攻其阳【九墟作急治其阳无攻其隂】隂阳俱动乍有乍无加以烦心名曰隂胜其阳此谓不表不里其形不久也　曰形气病之先后内外之应奈何曰风寒伤形忧恐忿怒伤气气伤藏乃病藏寒伤形乃应形风伤筋脉筋脉乃应此形气内外之相应也　曰刺之奈何曰病九日者三刺而已病一月者十刺而已多少逺近以此衰之久痹不去身者视其血络尽去其血　曰外内之病难易之治奈何曰形先病而未入藏者刺之半其日藏先病而形乃应者刺之倍其日此外内难易之应也
　　曰何以知其皮肉血气筋骨之病也曰色起两眉间薄泽者病在皮唇色青黄赤白黒者病在肌肉营气濡然者病在血气【千金方作脉】目色青黄赤白黒者病在筋耳焦枯受尘垢者病在骨　曰形病何如取之奈何曰皮有部肉有柱气血有俞【千金翼下有筋有结】骨有属皮之部俞在于四末肉之柱在臂胻诸阳肉分间与足少隂分间气血之俞在于诸络脉气血留居则盛而起筋部无隂无阳无左无右病所在骨之属者骨空之所以受液而溢脑髓者也　曰取之奈何曰夫病之变化浮沉浅深不可胜穷各在其处病间者浅之甚者深之间者少之甚者众之随变而调气故曰上工也　曰人之肥瘦小大寒温有老壮少小之别奈何曰人年五十已上为老三十已上为壮十八已上为少六嵗已上为小　曰何以度其肥瘦曰人有脂有膏有肉曰别此奈何曰防肉坚皮满者脂防肉不坚皮缓者膏皮肉不相离者肉　曰身之寒温何如曰膏者其肉淖而粗理者身寒细理者身热脂者其肉坚细理者和【灵作热】粗理者寒【少肉者寒温之症未详】　曰其肥瘦大小奈何曰膏者多气而皮纵缓故能纵腹垂膄肉者身体容大脂者其身収小　曰三者之气血多少何如曰膏者多气多气者热热者耐寒也肉者多血多血者则形充形充者则平也脂者其血清气滑少故不能大此别于众人者也　曰众人如何曰众人之皮肉脂膏不能相加也血与气不能相多也故其形不小不大各自称其身名曰众人　曰治之奈何曰必先别其五形血之多少气之清浊而后调之治无失常经是故膏人者纵腹垂膄肉人者上下容大脂人者虽脂不能大　曰病者多以旦慧昼安夕加夜甚者何也曰春生夏长秋収冬藏是气之常也人亦应之以一日一夜分为四时之气朝为春日中为夏日入为秋夜为冬朝则人气始生病气衰故旦慧日中则人气长长则胜邪故安夕则人气始衰邪气始生故加夜半人气入藏邪气独居于身故甚　曰其时有反者何也曰是不应四时之气藏独主其病者是必以藏气之所不胜时者甚以其所胜时者起也　曰治之奈何曰顺天之时而病可与期顺者为工逆者为粗也
　　隂阳大论第七
　　隂静阳躁阳生隂长阳杀隂藏阳化气隂成形寒极生热热极生寒寒气生浊热气生清清气在下则生飱泄浊气在上则生防胀此隂阳反作病之逆顺也故清阳为天浊隂为地地气上为云天气下为雨雨出地气云出天气故清阳出上窍浊隂出下窍清阳发腠理浊隂走五藏清阳实四肢浊隂归六府水为隂火为阳阳为气隂为味味归形形归气气归精精归化精食气形食味化生精气生形味伤形气伤精精化为气气伤于味隂味出下窍阳气出上窍味厚者为隂薄为隂之阳气厚者为阳薄为阳之隂味厚则泄薄则通气薄则发泄厚则发热壮火之气衰少火之气壮壮火食气气食少火壮火散气少火生气气味辛甘发散为阳酸苦涌泄为隂隂胜则阳病阳胜则隂病隂病则热阳病则寒【素问作阳胜则热隂胜则寒】重寒则热重热则寒寒伤形热伤气气伤痛形伤肿故先痛而后肿者气伤形也先肿而后痛者形伤气也风胜则动热胜则肿燥胜则干寒胜则浮湿胜则濡泻天有四时五行以生长収藏以生寒暑燥湿风人有五藏化为五气以生喜怒悲忧恐故喜怒伤气寒暑伤形暴怒伤隂暴喜伤阳厥气上行满脉去形故曰喜怒不节寒暑过度生乃不固重隂必阳重阳必隂此隂阳之变也　夫隂在内阳之守也阳在外隂之使也阳胜则身热腠理闭喘息麄为之后闷【素问作俛仰】汗不出而热齿干以烦闷腹胀死耐冬不耐夏隂胜则身寒汗出身常清数栗而寒寒则厥厥则腹满死耐夏不耐冬此隂阳更胜之变病之形能也　曰调此二者奈何曰能知七损八益则二者可调也不知用此则早衰矣　清阳上天浊隂归地天气通于肺地气通于咽风气通于肝雷气通于心谷气通于脾雨气通于肾六经为川肠胃为海九窍为水注之气暴风象雷逆气象阳故治不法天之纪不用地之理则灾害至矣　邪风之至疾如风雨故善治者治皮毛其次治肌肤其次治筋脉其次治六府其次治五藏治五藏者半生半死矣故天之邪气感则害五藏水谷之寒热感则害六府
　　地之湿气感则害皮肉筋脉故善用鍼者从隂引阳从阳引隂以右治左以左治右以我知彼以表知里以观过与不及之理见微则过用之不殆善诊者察色按脉先别隂阳审清浊而知部分视喘息聴声音而知病所苦观权衡视规矩而知病所生按尺寸观浮沉滑濇而知病所生以治则无过以诊则无失矣故曰病之始起可刺而已其盛也可待衰而已故因其轻而之因其重而减之因其衰而彰之形不足者温之以气精不足者补之以味其髙者因而越之其下者引而竭之中满者写之于内其有形者渍形以为汗其在皮者汗而发之其慓悍者按而収之其实者散而写之审其阳隂以别柔刚阳病治隂隂病治阳定其血气各守其乡血实宜决之气实宜掣之引之阳从右隂从左【素问作阳从左隂从右】老从上少从下是以春夏归阳为生归秋冬为死反之则归秋冬为生是以气之多少逆顺皆为厥有余者厥也一上不下寒厥到膝少者秋冬死老者秋冬生气上不下头痛癫疾求阳不得求之于隂【素问作求隂不审】五部隔无征若居旷野若伏空室绵绵乎属不满目
　　春三月之病在理已尽草与栁叶皆杀春隂阳皆絶期在孟春　冬三月之病病合阳者至春正月脉有死征皆归于春【素问作始春】　春三月之病曰阳杀隂阳皆絶期在草干　夏三月之病至隂不过十日隂阳交期在溓水　秋三月之病三阳俱起不治自己隂阳交合者立不能坐坐不能起三阳独至期在石水二隂独至期在盛水
　　正邪袭内生梦大论第八
　　黄帝问曰淫邪泮衍奈何岐伯对曰正邪从外袭内未有定舍反淫于藏不得定处与荣卫俱行而与魂魄飞使人卧不得安而喜梦凡气淫于府则梦有余于外不足于内气淫于藏则梦有余于内不足于外　曰有余不足有形乎曰隂盛则梦涉大水而恐惧阳盛则梦大火而燔隂阳俱盛则梦相杀毁伤上盛则梦飞下盛则梦堕甚饱则梦予甚饥则梦取肝气盛则梦怒肺气盛则梦哭泣恐惧飞心气盛则梦喜笑及恐怖脾气盛则梦歌乐体重手足不举肾气盛则梦腰脊两解而不属凡此十二盛者至而写之立已　厥气客于心则梦见丘山烟火　客于肺则梦飞见金铁之器及竒物　客于肝则梦见山林树木　客于脾则梦见丘陵大泽壊屋风雨　客于肾则梦临渊没居水中　客于膀胱则梦逰行　客于胃则梦饮食　客于大肠则梦见田野　客于小肠则梦见聚邑行街【一作冲衢】　客于胆则梦见鬬讼自刳　客于隂器则梦接内　客于项则梦斩首　客于胻则梦行走不能前及居深地窌苑中　客于股肱则梦礼节拜跪　客于胞防则梦溲便利　凡此十五不足者至而补之立已
　　五味所宜五藏生病大论第九
　　黄帝问曰谷气有五味其入藏分别奈何岐伯对曰胃者五藏六府之海皆入于胃五藏六府皆禀于胃五味各走其所喜　故谷味酸先走肝九卷乂曰酸入胃其气濇【一作濇以収】不能出入不出则留于胃中胃中和温则下注于膀胱之胞膀胱之胞薄以耎得酸则缩绻约而不通水道不行故癃隂者积筋之所终聚也故酸入胃而走于筋素问曰酸走筋筋病无多食酸其义相顺又曰肝欲辛多食酸则肉胝防而唇掲谓木胜土也【木辛与九卷义错　素问肝欲辛作欲酸】
　　苦先走心九卷又曰苦入胃五谷之气皆不能胜苦苦入下脘下脘者三焦之路皆闭而不通故气变呕也齿者骨之所络也故苦入胃而走骨入而复出必黧疏是知其走骨也水火既济骨气通于心素问曰苦走骨骨病无多食苦其义相顺又曰心欲酸食苦则皮稿而毛拔谓火胜金也【火酸与九卷义错】
　　甘先走脾九卷又曰甘入脾其气弱少不能上至上焦而与谷俱留于胃中甘者令人柔润也胃柔则缓缓则虫动虫动则令人心闷其气通于皮故曰甘走皮皮者肉之余葢皮虽属肺与肉连体故甘润肌肉并皮也素问曰甘走肉肉病无多食甘其义相顺又曰多食甘则骨痛而髪落谓土胜水也【与九卷不错】
　　辛先走肺九卷又曰辛入胃其气走于上焦上焦者受诸气而营诸阳者也姜韮之气熏至营卫营卫不时受之久留于心下故洞【一作煴】心辛者与气俱行故辛入胃则与汗俱出矣【千金云辛入胃而走气与气俱出故气盛】素问曰辛走气气病无多食辛其义相顺又曰肺欲苦多食辛则筋急而爪枯谓金胜木也【肺欲苦与九卷义错】
　　咸先走肾九卷又曰咸入胃其气上走中焦注于诸脉脉者血之所走也血与咸相得则血涘【一作凝下同】血涘则胃中竭竭则咽路焦故舌干而善渇血脉者中焦之道故咸入而走血矣肾合三焦血脉虽属肝心而为中焦之道故咸入而走血矣素问曰咸走血血病无多食咸其义相顺又曰多食咸则脉涘泣而变色谓水胜火也【虽俱言血脉其义不冋】谷气营卫俱行津液已行营卫大通乃糟粕以次下　曰营卫俱行奈何曰谷始入于胃其精微者先出于胃之两焦以溉五藏别出两焦行于营卫之道其大气之而不行者积于胷中名曰气海出于肺循于喉咙故呼则出吸则入天地之精气其大数常出三而入一故谷不入半日则气衰一日则气少矣曰谷之五味可得闻乎曰五谷粳米甘麻【素问作小豆】酸大豆咸小麦苦黄黍辛五果枣甘李酸栗咸杏苦桃辛五畜牛肉甘犬肉酸豕肉咸羊肉苦鸡肉辛五菜葵甘韮酸藿咸薤苦葱辛五色黄宜甘青宜酸黒宜咸赤宜苦白宜辛　脾病者宜食粳米牛肉葵甘者入脾用之　心病者宜食麦羊肉杏薤苦者入心用之　肾病者宜食大豆豕肉栗藿咸者入肾用之　肺病者宜食黍鸡肉桃葱辛者入肺用之　肝病者宜食麻犬肉李韮酸者入肝用之　肝病禁辛　心病禁咸　脾病禁酸　肺病禁苦　肾病禁甘
