<!-- { "loadSidebar": true } -->
　　肝足厥隂少阳主治肝苦急食甘以缓之　心手少隂太阳主治心苦缓食咸以収之　脾足太隂阳明主治脾苦湿急食苦以燥之　肺手太隂阳明主治肺苦气上逆急食苦以泄之　肾足少隂太阳主治肾苦燥急食辛以润之开腠理致津液通气坠也　毒药攻邪五谷为养五果为助五畜为益五菜为充气味合而服之以补精益气此五味者各有所利辛散酸収廿缓苦坚咸耎
　　肝病者两脇下痛引少腹令人善怒虚则目无所见耳无所闻善恐如人将捕之取其经厥隂与少阳血者气逆则头痛耳聋不聪颊肿取血者　又曰徇蒙招尤目瞑耳聋下实上虚过在足少阳厥隂甚则入肝心病者胷中痛脇支满两胠下痛膺背肩甲间痛两擘内痛虚则胸腹大脇下与腰相引而痛取其经少隂太阳血者【素问云舌下血者】其变病刺郄中血者　又曰胸中痛支满腰相引而痛过在手少隂太阳【素问云心烦头痛病在鬲中过在手巨阳少隂】
　　脾病者身重善饥肌肉萎足不収行善瘈疭脚下痛虚则腹胀肠鸣飱泄食不化取其经太隂阳明少隂血者又曰腹满防胀支满胠脇下厥上胃过在足太隂阳
　　明
　　肺病者喘逆咳气肩背痛汗出尻隂股膝挛髀腨胻足皆痛虚则少气不能报息耳聋喉咙干取其经手太隂足太阳外厥隂内少隂血者　又曰欬嗽上气病【素问作厥】在胸中过在手阳明太隂
　　肾病者腹大胫肿痛欬喘身重寝汗出憎风虚则胸中痛大肠小肠【素作大腹小腹】痛清厥意不乐取其经少隂太阳血者　又曰头痛癫疾下实上虚过在足少隂太阳甚则入肾
　　五藏病大论第十
　　病在肝愈于夏夏不愈甚于秋秋不死持于冬起于春大病在肝愈于丙丁丙丁不愈加于庚辛庚辛不加【素问作不死下同】持于壬癸起于甲乙禁当风　病在肝平旦慧下晡甚夜半静
　　病在心愈于长夏长夏不愈甚于冬冬不死持于春起于夏　病在心愈于戊已戊巳不愈加于壬癸壬癸不加持于甲乙起于丙丁禁衣温食热　病在心日中慧夜半甚平旦静
　　病在脾愈于秋秋不愈甚于春春不死持于夏起于长夏　病在脾愈于庚辛庚辛不愈加于甲乙甲乙不加持于丙丁起于戊己禁温衣湿地【素问云禁温衣饱食湿地濡衣】　病在脾日昳慧平旦甚【素作日出】下晡静
　　病在肺愈于冬冬不愈甚于夏夏不死持于长夏起于秋　病在肺愈于壬癸壬癸不愈加于丙丁丙丁不加持于戊己起于庚辛禁寒衣冷饮食　病在肺下晡慧日中甚夜半静
　　病在肾愈于春春不愈甚于长夏长夏不死持于秋起于冬　病在肾愈于甲乙甲乙不愈加于戊己戊己不死持于庚辛起于壬癸禁犯焠防无食热无温衣【素问作犯焠防热食温灸衣】　病在肾夜半慧日乘四季甚下晡静邪气之客于身也以胜相加至其所生而愈至其所不胜而甚至其所生而持自得其位而起
　　肾移寒于脾痈肿少气　脾移寒于肝痈肿筋挛　肝移寒于心狂鬲中　心移寒于肺为肺消肺消者饮一溲二死不治　肺移寒于肾为涌水涌水者按其腹不坚水气客于大肠疾行肠鸣濯濯如囊裹浆治主肺者【素问作水之病也】
　　脾移热于肝则为惊防　肝移热于心则死　心移热于肺为膈消　肺移热于肾为柔痓　肾移热于脾为虚肠澼死不可治　胞移热于膀胱则癃溺血膀胱移热于小肠膈肠不便上为口糜　小肠移热
　　于大肠为虙瘕为沉　大肠移热于胃善食而瘦名曰食防又胃移热于胆亦名食防　胆移热于脑则辛頞鼻渊鼻渊者浊涕下不止也为防防瞑目故得之厥也
　　五藏受气于其所生之于其所胜气舍于其所生死于其所不胜病之且死必先其所行至不胜乃死此言气之逆行也故死
　　肝受气于心之于脾气舍于肾至肺而死　心受气于脾之于肺气舍于肝至肾而死　脾受气于肺之于肾气舍于心至肝而死　肺受气于肾之于肝气舍于脾至心而死　肾受气于肝之于心气舍于肺至脾而死此皆逆死也一日一夜五分之此所以占死者之早暮也
　　黄帝问曰余受九鍼于夫子而私览于诸方或有导引行气按摩灸熨刺饮药一者可独守耶将尽行之乎岐伯对曰诸人者众人之方也非一人之所尽行也曰此乃所谓守一勿失万物毕具也余已闻隂阳之要虚实之理倾移之过可治之属愿闻病之变化淫传絶败而不可治者可得闻乎　曰要乎哉问道昭乎其如旦醒窘乎其如夜暝能被而服之神与俱成毕将服之神自得之生神之理可着于竹帛不可传之于子孙也曰何谓旦醒曰明于隂阳如惑之解如醉之醒　曰
　　何谓夜暝曰瘖乎其无声漠乎其无形折毛发理正气横倾淫邪泮衍血脉传留大气入藏腹痛下淫可以致死不可以致生　曰大气入藏奈何曰病先发于心心痛一日之肺而欬三日之肝肋支满五日之脾闭塞不通身体重三日不已死冬夜半夏日中　病先发于肺喘咳三日之肝脇支满一日之脾而身体痛五日之胃而胀十日不已死冬日入夏日出　病先发于肝头痛目肋多满一日之脾而身体痛五日之胃而腹胀三日之肾腰少腹痛胻痠三日不已死冬日中【素问作日入】夏早食　病先发于脾身痛体重一日之胃而胀二日之肾少腹腰脊痛胻痠三日之膀胱背膂筋痛小便闭十日不已死冬人定夏晏食　病先发于胃胀满五日之肾少腹腰脊痛胻痠三日之膀胱背膂筋痛小便闭五日而上之心身重六日不已死冬夜半夏日昳　病先发于肾少腹腰脊痛胻痠三日之膀胱背膂筋痛小便闭三日而上之心心胀三日之小肠两脇支痛三日不已死冬大晨夏晏晡【按灵枢素问云三日而上之小肠此云三日而上之心乃皇甫士安合二书为此篇文也】　病先发于膀胱小便闭五日之肾少腹胀腰脊痛胻痠一日之小肠而肠胀二日之脾而身体痛二日不已死冬鸡鸣夏下晡诸病以次相如是者皆有死期不可刺也
　　夀夭形诊病耐痛不耐痛大论第十一
　　黄帝问曰形有缓急气有盛衰骨有大小肉有坚脆皮有厚薄其以立夀夭奈何伯髙对曰形与气相任则夀不相任则夭皮与肉相裹则夀不相裹则夭血气经络胜形则夀不胜形则夭　曰何谓形缓急曰形充而皮肤缓者则夀形充而皮肤急者则夭形充而脉坚大者顺也形充而脉小以弱者气衰也衰则危矣形充而颧不起者肾小也小则夭矣形充而大肉防坚而有分者肉坚坚则夀矣形充而大皮肉无分理不坚者肉脆脆则夭矣此夭之生命所以立形定气而视夀夭者也必明于此以立形定气而后可以临病人决死生也　曰形气之相胜以立夀夭奈何曰平人而气胜形者夀病而形肉脱气胜形者死形胜气者危也　凡五藏者中之府中盛藏满气胜伤恐者声如从室中言是中气之湿也言而微终日乃复言者此夺气也衣被不敛言语善恶不避亲疎者此神明之乱也仓廪不藏者是门户不要也水泉不止者是膀胱不藏也得守者生失守者死夫五藏者身之强也　头者精明之府头倾视深神将夺矣　背者胸中之府背曲肩随府将壊矣　腰者肾之府转摇不能肾将惫矣　膝者筋之府屈伸不能行则偻附筋将惫矣　骨者髓之府不能久立行则掉慓骨将惫矣得强则生失强则死
　　岐伯曰反四时者有余为精不足为消应太过不足为精应不足有余为消隂阳不相应病名曰闗格　人之骨强筋劲肉缓皮肤厚者耐痛其于鍼石之痛火亦然加以黒色而善【一本作美】骨者耐火坚肉薄皮者不耐鍼石之痛于火亦然同时而伤其身多热者易已多寒者难已胃厚色黒大骨肉肥者皆胜毒其瘦而薄者皆不胜毒也
　　形气盛衰大论第十二
　　黄帝问曰气之盛衰可得闻乎岐伯对曰人年十嵗【一作十六】五藏始定血气已通其气在下故好走　二十嵗血气始盛肌肉方长故好趋　三十嵗五藏大定肌肉坚固血脉盛满故好步　四十嵗五藏六府十二经脉皆大盛平定腠理始开荣华剥落鬓髪颁白平盛不摇故好坐　五十嵗肝气始衰肝叶始薄胆汁始减目始不明　六十嵗心气始衰乃善忧悲血气懈墯故好卧七十嵗脾气虚皮肤始枯故四肢不举　八十嵗肺气衰魂魄离散故言善悮　九十嵗肾气焦藏乃萎枯经脉空虚　百嵗五藏皆虚神气皆去形骸独居而终尽矣
　　女子七嵗肾气盛齿更髪长二七天水至【素问作天癸至】任脉通太冲脉盛月事以时下故有子三七肾气平均故真牙生而长极四七筋骨坚髪长极身体盛壮五七阳明脉衰面皆焦髪始白七七任脉盛太冲【一作伏冲】脉衰少天水竭地道不通故形壊而无子耳
　　丈夫八嵗肾气实髪长齿更二八肾气盛天水至而精气溢写隂阳和故能有子三八肾气平均筋骨劲强故真牙生而长极四八筋骨隆盛肌肉满壮五八肾气衰髪堕齿稿六八阳气衰于上面焦鬓髪颁白七八肝气衰筋不能动天水竭精少肾气衰形体皆极八八则齿髪去肾者主水受五藏六府之精而藏之故五藏盛乃能写今五藏皆衰筋骨懈墯天水尽矣故髪鬓白体重行步不正而无子耳



　　鍼灸甲乙经卷六
<子部,医家类,鍼灸甲乙经>
　　钦定四库全书
　　鍼灸甲乙经卷七
　　晋　皇甫谧　撰
　　六经受病发伤寒热病第一【上】
　　黄帝问曰夫热病者皆伤寒之类也或愈或死其死皆以六七日之间其愈皆以十日已上者何也岐伯对曰太阳者诸阳之属也其脉连于风府故为诸阳主气人之伤于寒也则为病热热虽甚不死其两感于寒而病者必不免于死矣　伤寒一日太阳受之故头项痛腰脊背强【素问无背字】　二日阳明受之阳明主肉其脉侠鼻络于目故身热目痛而鼻干不得卧　三日少阳受之少阳主骨【素问作胆】其脉循脇络于耳故胷脇痛而耳聋三阳【素下有经络二字】皆受病而未入于府【素问作藏】者故可汗而已四日太隂受之太隂脉布胃中络于嗌故腹满而嗌
　　干　五日少隂受之少隂脉贯肾络肺系舌本故口燥舌干而渇　六日厥隂受之厥隂脉循隂器而络于肝故烦满而囊缩三隂三阳五藏六府皆受病营卫不行五藏不通则死矣其不两感于寒者七日太隂病衰头痛少愈　八日阳明病衰身热少愈　九日少阳病衰耳聋微闻　十日太隂病衰腹减如故则思饮食　十一日少隂病衰渇止【素问下有不满二字】舌干乃巳　十二日厥隂病衰囊纵少腹微下大气皆下其病日巳矣治之各通其藏脉病日衰已矣其未满三日者可汗而已其满三日者可泄而已　曰热病已愈时有所遗者何也曰诸遗者热甚而强食故有所遗若此者皆病已衰而热有所藏因其谷气相薄两热相合故有所遗治遗者视其虚实调其逆顺可使立已病热少愈食肉则复多食则遗此其禁也　其两感于寒者一日太阳与少隂俱病则头痛口干烦满　二日阳明与太隂俱病则腹满身热不欲食谵语　三日少阳与厥隂俱病则耳聋囊缩而厥水浆不入不知人者故六日而死矣
　　曰五藏已伤六府不通营卫不行如是后三日乃死何也曰阳明者十二经脉之长其血气盛故不知人三日其气乃尽故死
　　肝热病者小便先黄腹痛多卧身热热争则狂言及惊胷中【素问无胷中二字】脇满痛手足不得安卧庚辛甚甲乙大汗气逆则庚辛死刺足厥隂少阳其逆则头疼贡贡【素问作员字】脉引冲头痛也
