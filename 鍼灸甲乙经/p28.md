<!-- { "loadSidebar": true } -->
　　钦定四库全书
　　鍼灸甲乙经卷十
　　晋　皇甫谧　撰
　　隂受病发痹第一【上】
　　黄帝问曰周痹之在身也上下移徙随其脉上下左右相应间不容空愿闻此痛在血脉之中耶将在分肉之间乎何以致是其痛之移也间不及下鍼其蓄之时不及定治而痛已止矣何道使然岐伯对曰此众痹也非周痹也此各在其处更发更止更居更起以左应右以右应左非能周也更发更休刺此者痛虽已止必刺其处勿令复起　曰周痹何如曰周痹在于血脉之中随脉以上循脉以下不能左右各当其所其痛从上下者先刺其下以通之【通一作遏】后刺其上以脱之其痛从下上者先刺其上以通之后刺其下以脱之　曰此病安在因何有名曰风寒湿气客于分肉之间廹切而为沫沫得寒则聚聚则排分肉而分裂分裂则痛痛则神归之神归之则热热则痛解痛觧则厥厥则他痹发发则如是此内则在藏而外未发于痹独居分肉之间真气不能周故名曰周痹故刺痹者必先循切其上下之大经视其虚实及大络之血结而不通者及虚而脉陷空者而调之熨而通之其瘈者转引而行之　曰何以人之善病痹者少俞对曰粗理而肉不坚者善病痹欲知其髙下视其三部　曰刺有三变何也曰有刺荣者有刺卫者有刺寒痹之留经者刺营者出血刺卫者出气刺寒痹者内热　曰营卫寒痹之为病奈何曰营之生病也寒热少气血上下行卫之生病也气痛时来去怫忾贲向风寒客于肠胃之中寒痹之为病也留而不去时痛而皮不仁　曰刺寒痹内热奈何曰刺布衣者用火焠之刺大人者药熨之方用醇酒二十升蜀椒一升干姜一升桂一升凡四物各细防咀着清酒中绵絮一斤细白布四丈二尺并内酒中置酒马矢煴中善封涂勿使气泄五日五夜出布絮暴干复渍之以尽其汁每渍必晬其日乃出布絮干之并用滓与絮布长六七尺为六巾即用之生桑炭炙巾以熨寒痹所乗之处令热入至于病所寒复炙巾以熨之三十遍而止即汗出炙巾以拭身亦三十遍而止起步内中无见风每刺必熨如此病已失此所谓内热　曰痹将安生曰风寒湿三气合至杂而为痹其风气胜者为行痹寒气胜者为痛痹湿气胜者为着痹　曰其有五者何也曰以冬遇此者为骨痹以春遇此者为筋痹以夏遇此者为脉痹以至隂遇此者为肌痹以秋遇此者为皮痹　曰内舍五藏六府何气使然曰五藏皆有合病久而不去者内舍于合故骨痹不已复感于邪内舍于肾筋痹不已复感于邪内舍于肝脉痹不已复感于邪内舍于心肌痹不已复感于邪内舍于脾皮痹不已复感于邪内舍于肺所谓痹者各以其时感于风寒湿之气也　诸痹不已亦益内也其风气胜者其人易已　曰其时有死者或疼久者或易已者何也曰其入藏者死其留连筋骨间者疼久其留连皮肤间者易已　曰其容六府者何如曰此亦其饮食居处为其病本也六府各有俞风寒湿气中其俞而饮食应之循俞而入各舍其府也　曰以鍼治之奈何曰五藏有俞六府有合循脉之分各有所发各治其过则病瘳矣　曰营卫之气亦令人痹乎曰营者水谷之精气也和调五藏洒陈六府乃能入于脉故循脉上下贯五藏络六府卫者水谷之悍气也其气剽疾滑利不能入于脉也故循皮肤之中分肉之间熏于肓膜聚【素问作散】于胷腹逆其气则病顺其气则愈不与风寒湿气合故不为痹也
　　隂受病发痹【下】
　　黄帝问曰痹或痛或不痛或不仁或寒或热或燥或湿者其故何也岐伯对曰痛者其寒气多有寒故痛其不痛不仁者病久入深营卫之行濇经络时疎故不痛皮肤不营故不仁其寒者阳气少隂气多与病相益故为寒其热者阳气多隂气少病气胜阳乗隂故为热其多寒汗出而濡者此其逢湿胜也其阳气少隂气盛两气相感故寒汗出而濡也夫痹在骨则重在脉则凝而不流在筋则屈而不伸在肉则不仁在皮则寒故具此五者则不痛凡痹之类逢寒则急逢热则纵　曰或有一脉生数十病者或痛或痈或热或痒或痹或不仁变化无有穷时其故何也曰此皆邪气之所生也　曰人有真气有正气有邪气何谓也曰真气者所受于天与水谷气并而充身者也正气者正风从一方来非虚风也【大素云非灾风也】邪气者虚风也虚风之贼伤人也其中人也深不得自去正风之中人也浅而自去其气柔弱不能伤真气故自去虚邪之中人也凄索动形起毫毛而发腠理其入深内薄于骨则为骨痹薄于筋则为筋挛薄于脉中则为血闭而不通则为痈薄于肉中与卫气相薄阳胜则为热隂胜则为寒寒则其气去去则虚虚则寒薄于皮肤其气外发腠理开毫毛摇气【一本作淫气】往来微行则为痒气留而不去故为痹卫气不行则为不仁病在骨骨重不可举骨髓痠痛寒气至名曰骨痹深者刺无伤脉肉为故其道大小分骨热病已止　病在筋筋挛节痛不可以行名曰筋痹刺筋上为故刺分肉间不可中骨病起筋热病已止　病在肌肤肌肤尽痛名曰肌痹伤于寒湿刺大分小分多发鍼而深之以热为故无伤筋骨筋骨伤痈发若变诸分尽热病已止曰人身非衣寒也中非有寒气也寒从中生者何曰是人多痹阳气少而隂气多故身寒如从水中出　曰人有身寒汤火不能热也厚衣不能温也然下为冻栗是为何病曰是人者素肾气胜以水为事太阳气衰肾脂枯不长一水不能胜两火肾者水也而主骨肾不生则髓不能满故寒甚至骨所以不能冻慓者肝一阳也心二阳也肾孤藏也一水不能胜上二火故不能冻栗病名曰骨痹是人当挛节着痹不去久寒不已为肝痹【一作骭痹】　骨痹举节不用而痛汗注烦心取三隂之经补之厥痹者厥气上及腹取隂阳之络视主病者写阳补
　　隂经也　风痹注病【灵枢作淫泺】不可已者足如履氷时如入汤中肢胫淫泺烦心头痛时呕时闷已汗出久则目悲以喜怒短气不乐不出三年死　足髀不可举侧而取之在枢阖中以员利鍼大鍼不可　膝中痛取犊鼻以员利鍼鍼发而间之鍼大如刺膝无疑足不仁刺风府　腰已下至足清不仁不可以坐起尻不举腰俞主之　痹防隂及太渊消泺照海主之　嗜卧身体不能动摇大温【一本作湿】三阳络主之　骨痹烦满商丘主之　足下热痛不能久坐湿痹不能行三隂交主之　膝内亷痛引髌不可屈伸连腹引咽喉痛膝闗主之　痹胫重足跗不收跟痛巨虚下亷主之　胫痛足缓失履湿痹足下热不能久立条口主之　胫苕苕【一本作苦】痹膝不能屈伸不可以行梁丘主之　膝寒痹不仁不可屈伸髀闗主之　肤痛痿痹外丘主之　膝外亷痛不可屈伸胫痹不仁阳闗主之　髀痹引膝股外亷痛不仁筋急阳陵泉主之　寒气在分肉间痛上下痹不仁中渎主之　髀枢中痛不可举以毫鍼寒留之以月生死为宥数立已长鍼亦可　腰脇相引痛急髀筋瘈胫痛不可屈伸痹不仁环跳主之　风寒从足小指起脉痹上下带胷脇痛无常处至隂主之　足大指搏伤下车挃地通背指端伤为筋痹解谿主之
　　阳受病发风第二【上】
　　黄帝问曰风之伤人也或为寒热或为热中或为寒中或为厉风或为偏枯其为风也其病各异其名不同或内至五藏六府不知其解愿闻其説岐伯对曰风气藏于皮肤之间内不得通外不得泄风气者善行而数变腠理开则凄【素问作洒】然寒闭则热而闷其寒也则衰食饮其热也则消肌肉使人解防【素问作怢栗】闷而不能食名曰寒热　风气与阳明入胃循脉而上至目内眦其人肥则风气不得外泄则为热中而目黄人瘦则外泄而寒则为寒中而泣出　风气与太阳俱入行诸脉俞散分肉间卫气悍邪时与卫气相干【素问无卫气干邪时五字】其道不利故使肌肉膹胀而有疡卫气凝而有所不行故其肉有不仁厉者有荣气热浮其气不清故使鼻柱壊而色败皮肤疡而溃风寒客于脉而不去名曰厉风或曰寒热以春甲乙伤于风者为肝风　以夏丙丁伤于风者为心风　以季夏戊己伤于风者为脾风　以秋庚辛伤于风者为肺风　以冬壬癸伤于风者为肾风　风气中五藏六府之俞亦为藏府之风各入其门户风之所中则为偏风风气循风府而上则为脑风入系头则为目风眼寒饮酒中风则为漏风入房汗出中风则为内风新沐中风则为首风久风入中则为肠风飱泄而外在腠理则为泄风故风者百病之长也至其变化乃为他病无常方然故有风气也
　　肺风之状多寒恶风色皏【音平】然白时欬短气昼日则差暮则甚诊在眉上其色白
　　心风之状多汗恶风焦絶善怒色赤病甚则言不快诊在口其色赤
　　肝风之状多汗恶风善悲色微苍嗌干善怒时憎女子诊在目下其色青
　　脾风之状多汗恶风身体怠惰四肢不欲动色薄微黄不嗜食诊在鼻上其色黄
　　肾风之状多汗恶风面痝然浮肿腰瘠痛不能正立色炲隐曲不利诊在肌上其色黑
　　胃风之状颈多汗恶风食饮不下鬲塞不通腹善满失衣则防胀食寒则泄诊形瘦而腹大
　　首风之状头痛而多汗恶风先当风一日则病甚头痛不可以出内至其风日则病少愈
　　漏风之状或多汗常不可单衣食则汗出甚则身汗喘息恶风衣常嚅口干善渇不能劳事
　　泄风之状多汗汗出泄衣上咽【素问作口中】干上渍其风不能劳事身体尽痛则寒
　　曰邪之在经也其病人何如取之奈何曰天有宿度地有经水人有经脉天地温和则经水安静天寒地冻则经水凝泣天暑地热则经水沸溢卒风暴起则经水波举【素问作涌】而陇起夫邪之入于脉也寒则血凝泣暑则气淖泽虚邪因而入客也亦如经水之得风也经之动脉其至也亦时陇起于脉中循循然其至寸口中手也时大时小大则邪至小则平其行无常处在隂与阳不可为度循而察之三部九卒然逢之早遏其路吸则内鍼无令气忤静以久留无令邪布吸则转鍼以得气为故呼引鍼呼尽乃去大气皆出故名曰写　曰不足者补之奈何曰必先扪而循之切而散之推而按之弹而怒之而下之通而散之外引其门以闭其神呼尽内鍼静以久留以气至为故如待所贵不知日暮其气已至适以自防吸引鍼气不得出各在其处推阖其门令真气【素问作神气】存大气留止故名曰补　曰气奈何曰夫邪去络入于经舍于血脉之中其寒温未相得如涌波之起也时来时去故不常在故曰方其来也必按而止之止而取之无迎【素问作逢】其冲而写之真气者经气也经气太虚故曰其气【素问作其来】不可逢此之谓也故曰邪不审大气已过写之则真气脱脱则不复邪气益至而病益蓄故曰其往不可追此之谓也不可挂以髪者待邪之至时而发鍼写焉若先若后者血气已尽其病不下故曰知其可取如发机不知其取如叩椎故曰知机道者不可挂以髪不知机者叩之不发此之谓也　曰真邪以合波陇不起之奈何曰审扪循三部九之盛虚而调之不知三部者隂阳不别天地不分地以地天以天人以人调之中府以定三部故曰刺不知三部九病脉之处虽有太过且至工不得【素问作能】禁也诛罚无过命曰大惑反乱大经真不可复用实为虚以邪为正【素问作真】用鍼无义反为气贼夺人正气以顺为逆营卫散乱真气已失邪独内着絶人长命予人天殃不知三部九故不能久长固【素问作因】不知合之四时五行因加相胜释邪攻正絶人长命邪之新客来也未有定处推之则前引之则上逢而写之其病立已曰人之善病风洒洒汗出者何以之曰肉不坚腠
