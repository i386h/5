<!-- { "loadSidebar": true } -->
　　邪之入于身也深其寒与热相薄久留而内着寒胜其热则骨疼肉枯热胜其寒则烂肉腐肌为脓内伤骨为骨蚀　有所疾前筋屈不得伸气居其间而不反发为筋瘤也　有所结气归之衞气留之不得复反津液久留合而为肠【一本作】疽留久者数嵗乃成以手按之柔有所结气归之津液留之邪气中之凝结日以易甚连以聚居为昔瘤以手按之坚　有所结气深中骨气因于骨骨与气并息日以益大则为骨疽　有所结气中于肉宗气归之邪留而不去有热则化为脓无热则化肉疽凡此数气者其发无常处而有常名　曰病痈肿颈痛胷满腹胀此为何病曰病名曰厥逆灸之则瘖石之则狂须其气并乃可治也阳气重上【一本作止】有余于上灸之阳气入隂入则瘖石之阳气虚虚则狂须其气并而治之使愈　曰病颈痈者或石治之或以鍼灸治之而皆已其治何在曰此同名而异等者也夫痈气之息者宜以鍼开除去之夫气盛血聚者宜石而写之此所谓同病而异治者也　曰诸痈肿筋挛骨痛此皆安在曰此皆寒气之肿也八风之变也　曰治之奈何曰此四时之病也以其胜治其俞　暴痈筋濡【一本作緛】随分而痛魄汗不尽胞气不足治在其经俞腋痈大热刺足少阳五刺而热不止刺手心主三刺手太隂经络者大骨之防各三　痈疽不得顷回痈不知所按之不应手乍来乍已刺手太隂傍三与缨脉各二　治痈肿者刺痈上视痈大小深浅刺之刺大者多而深之必端内鍼为故止也【素问云刺大者多血小者深之必端内鍼为故止】
　　项肿不可俛仰颊肿引耳完骨主之　咽肿难言天柱主之　防肿唇痈颧窌主之　颊肿痛天窗主之　头项痈肿不能言天容主之　身肿闗门主之　胷下满痛膺肿乳根主之　马刀肿瘘渊掖章门支沟主之面肿目痈刺陷谷出血立已　犊鼻肿可刺其上坚勿攻攻之者死　痈疽窍隂主之　厉风者索刺其肿上已刺以吮其处按出其恶血肿尽乃止常食方食无食他食　脉风成为厉管疽发厉窍隂主之　头大浸淫间使主之　管疽商丘主之　瘃蛘欲呕大陵主之痂疥阳谿主之
　　黄帝问曰愿尽闻痈疽之形与忌曰名岐伯对曰痈发于嗌中名曰猛疽不急治化为脓脓不写塞咽半日死其化为脓者脓写已则合豕膏冷食三日已　发于颈者名曰夭疽其状大而赤黑不急治则热气下入渊掖前伤任脉内薰肝肺熏则十余日死矣　阳气大发消脑溜项名曰脑烁其色不乐脑项痛如刺以鍼烦心者死不治　发于肩及臑名曰疵疽其状赤黒急治之此令人汗出至足不害五蔵痈发四五日逆焫之　发于掖下赤坚者名曰米疽治之以砭石欲细而长踈砭之涂以豕膏六日已勿裹之其痈坚而不溃者为马刀挟瘿以急治之　发于胷名曰井疽其状如大豆三四日起不早治下入腹不治七日死　发于膺名曰甘疽色青其状如糓实蒌常苦寒热急治之去其寒热不急治十嵗死死后出脓　痈发于脇名曰败疵此言女子之病也灸之其状大痈脓其中乃有生肉大如赤小豆治之以防翘草根及赤松子根各一升以水一斗六升煑之令竭得三升即强饮厚衣坐于釡上令汗至足已发于股胫【一作胻】名曰股胫疽其状不甚变色痈脓内
　　薄于骨急治之不急治四十日死　发于尻名曰鋭疽其状赤坚大急治之不治三十日死　发于股隂名曰赤弛不治六十日死在两股之内不治十日死　发于膝名曰疵疽其状大痈色不变寒热而坚者勿石石之者即死须其色异柔乃石之者生　诸痈之发于节而相应者不可治发于阳者百日死发于隂者四十日死发于胫名曰兔啮其状如赤豆至骨急治之不急治
　　杀人　发于内踝名曰走缓其状痈色不变数石其俞而止其寒热不死　发于足上下名曰四淫其状大痈不急治之百日死　发于足名曰厉痈其状不大初从小指发急治去之其状黒者不可消輙益不治百日死　发于足指名曰脱疽其状赤黒者死不治不赤黒者不死治之不衰急斩去之不去则死矣
　　黄帝问曰何为痈岐伯对曰营气积留于经络之中则血泣而不行不行则衞气归之归而不通拥遏而不得行故曰热大热不止热胜则肉腐肉腐则为脓然不能陷肌肤于骨髓骨髓不为焦枯五蔵不为伤故名曰痈曰何谓疽曰热气纯盛下陷肌肤筋髓骨肉内连五
　　蔵血气竭絶当其痈下筋骨良肉皆无余故名曰疽疽者其上皮夭瘀以坚状如牛领皮痈者其皮上薄以泽此其也　曰有疽死者奈何曰身五部伏菟一腨【灵枢作腓】二背三五蔵之俞四项五此五部有疽死也　曰身形应九野奈何曰请言身形之应九野也左手【一作足】应立春其日戊寅己丑左胷【一作脇】应春分其日乙夘左足应立夏其日戊辰己巳膺喉头首应夏至其日丙午右手应立秋其日戊申己未右胷【一作脇】应秋分其日辛酉右足应立冬其日戊戌己亥腰尻下窍应冬至其日壬子六腑及鬲下五蔵应中州其日大禁太乙所在之日及诸戊巳　凡此九者善八正所在之处主左右上下身体有痈肿者欲治之无以其所直之日溃治之是谓天忌日也
　　五子夜半　　五丑鸡鸣　　五寅平旦
　　五夘日出　　五辰食时　　五巳防中
　　五午日中　　五未日昳　　五申晡时
　　五酉日入　　五戌黄昏　　五亥人定
　　以上此时得疾者皆不起







　　鍼灸甲乙经卷十一
　　钦定四库全书
　　鍼灸甲乙经卷十二
　　晋　皇甫谧　撰
　　欠哕唏振寒噫軃泣出太息防下耳鸣囓舌善忘善饥第一
　　黄帝问曰人之欠者何气使然岐伯对曰衞气昼行于阳夜行于隂隂主夜夜主卧阳主上隂主下故隂气积于下阳气未尽阳引而上隂引而下隂阳相引故数欠阳气尽隂气盛则目瞑隂气尽阳气盛则寤肾主吹故写足少隂补足太阳　曰人之哕者何曰糓入胃胃气上注于肺今有故寒气与新糓气俱还入于胃新故相乱真邪相攻相逆复出于胃故为哕肺主哕故补手太隂写足太隂亦可以草刺其鼻嚏而已无息而疾引之立已大惊之亦可已　曰人之唏者何曰此隂气盛而阳气虚隂气疾而阳气徐隂气盛而阳气絶故为唏者隂盛阳絶故补足太阳写足少隂　曰人之振寒者何曰寒气客于皮肤隂气盛阳气虚故为振寒寒慓补诸阳　曰人之噫者何曰寒气客于胃厥逆从下上散复出于胃故为噫补足太隂阳明【一云补睂本】　曰人之者何曰阳气和利满于心出于鼻故为补足太阳荣睂本【一云睂上】　曰人之軃者何曰胃不实则诸脉虚诸脉虚则筋脉懈惰筋脉懈惰则行隂用力气不能复故为軃因其所在补分肉间　曰人之哀而泣涕者何曰心者五蔵六府之主也目者宗脉之所聚也上液之道也口鼻者气之门戸也故悲哀愁忧则心动心动则五蔵六府皆摇摇则宗脉感宗脉感则液道开液道开故涕泣出焉液者所以灌精濡空窍者也故上液之道开则泣泣不止则液竭液竭则精不灌精不灌则目无所见矣故命曰夺精补天柱经侠颈侠颈者头中分也　曰有哭泣而泪不出者若出而少涕不知水所从生涕所从出也曰夫心者五蔵之専精也目者其窍华色其荣是以人有徳则气和于目有亡忧知于色是以悲哀则泣下泣下水所由生也众精者积水也【素问作水宗】积水者至隂也至隂者肾之精也宗精之水所以不出者是精持之也辅之裹之故水不行也夫气之传也水之精为志火之精为神水火相感神志俱悲是以目之水生也故谚言曰心悲又名曰志悲志与心精共凑于目也是以俱悲则神气传于心精上下传于志而志独悲故泣出也泣涕者脑也脑者阳也【素问作隂】髓者骨之充也故脑渗为涕志者骨之主也是以水流涕从之者其类也夫涕之与泣者譬如人之兄弟急则俱死生则俱生【太素作出则俱亡】其志以早悲是以涕泣俱出而相从者所属之类也曰人哭泣而泣不出者若出而少涕不从之何也曰
　　夫泣不出者哭不悲也不泣者神不慈也神不慈则志不悲隂阳相持泣安能独来夫志悲者惋惋则冲隂冲隂则志去目志去则神不守精精神去目涕泣出也夫经言乎厥则目光无所见【自涕之与泣者已下至目光无所见原本漏今以素问灵枢补之】　夫人厥则阳气并于上隂气并于下阳并于上则火独光也隂并于下则足寒足寒则胀夫一水不能胜五火故目盲是以气冲风泣下而不止夫风之中目也阳气内守于精是火气燔目故见风则泣下也有以比之夫【素问下有火字】疾风生乃能雨此之类也【九卷言其形素问言其精亦互相发明也】　曰人之太息者何曰忧思则心系急心系急则气道约约则不利故太息以伸出之补手少隂心主足少阳留之　曰人之防下者何曰饮食皆入于胃胃中有热热则虫动虫动则胃缓胃缓则廉泉开故防下补足少隂　曰人之耳中鸣者何曰耳者宗脉之所聚也故胃中空空则宗脉虚虚则下溜脉有所竭者故耳鸣补客主人手大指甲上与肉交者　曰人之自囓舌者何曰此厥逆走上脉气皆至也少隂气至则自囓舌少阳气至则囓颊阳明气至则囓唇矣视主病者补之　曰人之善忘者何曰上气不足下气有余膓胃实而心肺虚虚则荣衞留于下久不以时上故善忘也曰人之善饥不嗜食者何也曰精气并于脾则热留于胃胃热则消糓消糓故善饥胃气逆上故胃脘塞胃脘塞故不嗜食善忘及善饥先视其府蔵诛其小过后调其气盛则写之虚则补之　凡此十四邪者皆竒邪走空窍者也邪之所在皆为不足故上气不足脑为之不满耳为之善鸣头为之倾目为之瞑中气不足溲便为之变膓为之善鸣补之足外踝下留之下气不足则乃为痿厥心闷急刺足大指上二寸留之一曰补足外踝下留之
　　客气客于厌发瘖不能言第二
　　黄帝问曰人之卒然忧恚而言无音者何气不行少师对曰咽喉者水糓之道也也喉咙者气之所以上下者也会厌者音声之戸也唇口者音声之扇也舌者音声之机也悬痈垂者音声之闗也颃颡者分气之所泄也横骨者神气之所使主发舌者也故人之鼻洞洟出不收者颃颡不闭分气失也其厌小而薄则发气疾其开阖利其出气易其厌大而厚则开阖难其出气迟故重言也所谓吃者其言逆故重之卒然无音者寒气客于厌则厌不能发发不能下至其机扇机扇开阖不利故无音足少隂之脉上系于舌本络于横骨终于会厌两写血脉浊气乃辟会厌之脉上络任脉复取之天突其厌乃发也
　　暴瘖气硬刺扶突与舌本出血　瘖不能言刺脑戸暴瘖不能言喉嗌痛刺风府　舌缓瘖不能言刺瘖门喉痛瘖不能言天突主之　暴瘖气硬喉痹咽痛不
　　得息食饮不下天鼎主之　食饮善呕不能言通谷主之　瘖不能言期门主之　暴瘖不能言支沟主之瘖不能言合谷及涌泉阳交主之
　　目不得眠不得视及多卧卧不安不得偃卧肉苛诸息有音及喘第三
