<!-- { "loadSidebar": true } -->
　　曰人有不病卒死何以知之曰大气入于藏府者不病而卒死矣　曰凡病少愈而卒死者何以知之曰赤色出于两颧大如拇指者病虽少愈必卒死黑色出于顔【太素作庭】大如拇指不病亦必卒死矣　曰其死有期乎曰察其色以言其时顔者首面也眉间以上者咽喉也【太素眉间以上作闗上】眉间以中【太素亦作闗中】者肺也下极者心也直下者肝也肝左者胆也下者脾也方上者胃也中央者大肠也侠傍者肾也常肾者脐也面王【古本作壬字】以上者小肠也面王以下者膀胱字子处也颧者肩也后颧者臂也臂以下者手也目内眦上者膺乳也侠绳而上者背也循牙车以上者股也中央者膝也膝以下者胻也当胻以下者足也巨分者股里也巨屈者膝膑也此五藏六府支局【一作节】之部也五藏五色之见者皆出其部也其部骨陷者必不免于病也其部色乗袭者虽病甚不死也　曰五官具五色何也曰青黑为痛黄赤为热白为寒是谓五官　曰以色言病之间甚奈何曰其色麄以明者为间沈垩【一作天下同】者为甚其色上行者病亦甚其色下行如云彻散者病方已五色各有藏部有外部有内部其色从外部走内部者其病从外走内其色从内部走外部者其病从内走外病生于内者先治其隂后治其阳反者益甚病生于外者先治其阳后治其隂【太素云病生于阳者先治其外后冶其内与此文异义同】反者益甚用阳和隂用隂和阳审明部分万举万当能别左右是谓大通男女异位故曰隂阳审察泽垩谓之良工沉浊为内浮清为外黄赤为风青黑为痛白为寒黄而膏泽者为脓赤甚者为血痛甚者为挛寒甚者为皮不仁各见其部察其浮沉以知浅深审其泽垩以观成败察其散浮以知近逺视色上下以知病处积神于心以知往今故相气不防不知是非属意勿去乃知新故色明不粗沉垩为甚不明不泽其病不甚其色散驹驹然未有聚其病散而气痛聚未成也肾乗心心先病肾为应色其【一作皆】如是男子色在面王为少腹痛下为卵痛其圜直为茎痛髙为本下为首狐疝防隂病之属也女子色在面王为膀胱字子处病散为痛薄为聚方圆左右各如其色形其随而下至骶为淫有润如膏状为暴食不洁左为右【一作左】右为左【一作右】其色有邪聚空满而不端面色所指者也色者青黒赤白黄皆端满有别乡别乡赤者其色亦赤大如榆防在面王为不月其色上鋭首空上向下鋭下向在左右如法以五色命藏青为肝赤为心白为肺黄为脾黑为肾肝合筋青当筋心合脉赤当脉脾合肉黄当肉肺合皮白当皮肾合骨黒当骨夫精明五色者气之华也赤欲如白裹朱不欲如赭色也白欲如白璧之泽【一云鵞羽】不欲如垩【一云盐】也青欲如苍璧之泽不欲如蓝也黄欲如罗裹雄黄不欲如黄土也黑欲如重漆色不欲如炭【素问作地苍】也五色精微象见其夀不乆也　青如草滋黑如炲煤黄如枳实赤如衃【音披】血白如枯骨此五色见而死也青如翠羽黒如乌羽赤如鸡冠黄如蟹腹白如豕膏此五色见而生也生于心如以缟裹朱生于肺如以缟裹红生于肝如以缟裹绀生于脾如以缟裹括蒌实生于肾如以缟裹紫此五藏所生之外营也　凡相五色面黄目青面黄目赤面黄目白面黄目黑者皆不死也面青目赤【一作青】面赤目白面青目黒面黒目白面赤目青者皆死也
　　隂阳二十五人形性血气不同第十六
　　黄帝问曰人有隂阳何谓隂人何谓阳人少师对曰天地之间不离于五人亦应之非徒一隂一阳而已葢有太隂之人少隂之人太阳之人少阳之人隂阳和平之人凡此五人者其态不同其筋骨血气亦不同也太隂之人贪而不仁下齐湛湛好内而恶出心抑而不发不务于时动而后人此太隂之人也
　　少隂之人少贪而贼心见人有亡常若有得好伤好害见人有荣乃反愠怒心嫉而无恩此少隂之人也太阳之人居处于于好言大事无能而虚説志发于四野举措不顾是非为事如常自用事虽败而无改【一作悔】此太阳之人也
　　少阳之人諟谛好自贵有小小官则髙自宣好为外交而不内附此少阳之人也
　　隂阳和平之人居处安静无为惧惧无为欣欣婉然从物或与不争与时变化尊而谦让卑而不谄是谓至治古之善用鍼灸者视人五态乃治之盛者泻之虚者补之
　　太隂之人多隂而无阳其隂血浊其卫气濇隂阳不和缓筋而厚皮不之疾泻不能移之
　　少隂之人多隂而少阳小胃而大肠六府不调其阳明脉小而太阳脉大必审而调之其血易脱其气易败太阳之人多阳而无隂必谨调之无脱其隂而写其阳阳重脱者易狂隂阳皆脱者暴死不知人
　　少阳之人多阳而少隂经小而络大血在中而气在外实隂而虚阳独写其络脉则强气脱而疾中气重不足病不起矣
　　隂阳和平之人其隂阳之气和血脉调宜谨审其隂阳视其邪正安其容仪审其有余察其不足盛者写之虚者补之不盛不虚以经取之此所以调隂阳别五态之人也
　　太隂之人其状黮黮【音朕】然黑色念然下意临临然长大防【音窘】然未偻
　　少隂之人其状清然窃然固以隂贼立而躁险行而似伏
　　太阳之人其状轩轩储储反身折腘
　　少阳之人其状立则好仰行则好摇其两臂两臂肘皆出于背
　　隂阳和平之人其状逶逶然随随然颙颙然衮衮然豆豆然众人皆曰君子【一本多愉愉然防防然】
　　黄帝问曰余闻隂阳之人于少师少师曰天地之间不离于五故五五二十五人之形血气之所生别而以候从外知内何如岐伯对曰先立五形金木水火土别其五色异其五声而二十五人具也
　　木形之人比于上角苍色小头长面大肩平背直身小手足好有材好劳心少力多忧劳于事耐春夏不耐秋冬感而成病主足厥隂佗佗然　太角【一曰左角】之人比于左足少阳少阳之上遗遗然　右角【一曰少角】之人比于右足少阳少阳之下随随然　钛角【音太一曰右角】之人比于右足少阳少阳之下鸠鸠然【一曰推推然】　判角之人比于左足少阳少阳之下括括然
　　火形之人比于上征赤色广防兑面小头好肩背髀腹小手足行安地疾心行摇肩背肉满有气轻财必信多虑见事明了好顔急心不夀暴死耐春夏不耐秋冬感而生病主手少隂窍窍然【一曰核核然】　太征之人比于左手太阳太阳之上肌肌然　少征之人比于右手太阳太阳之下慆慆然【慆音剔又音倘】　右徴之人比于右手太阳太阳之上鲛鲛然【一曰熊熊然】　判征之人比于左手太阳太阳之下支支然熙熙然
　　土形之人比于上宫黄色大头圆面美肩背大腹好股胫小手足多肉上下相称行安地举足浮安心好利人不喜权势善附人耐秋冬不耐春夏春夏感而生病主足太隂敦敦然　太宫之人比于左足阳明阳明之上婉婉然　加宫之人比于左足阳明阳明之下烗烗【音欬】然【一曰坎坎然】　少宫之人比于右足阳明阳明之上枢枢然　左宫之人比于右足阳明阳明之下兀兀然【一曰众之人一曰阳明之上】
　　金形之人比于上商白色小头方面小肩背小腹小手足如骨发踵外骨轻身【一曰发动轻身】清亷急心静悍善为吏耐秋冬不耐春夏春夏感而生病主手太隂敦敦然太商之人比于左手阳明阳明之上亷亷然　右商之人比于左手阳明阳明之下脱脱然　左商之人比于右手阳明阳明之上监监然　少商之人比于右手阳明阳明之下严严然
　　水形之人比于上羽黑色大头面不平【一云曲面】广颐小肩大腹小手足【小作大】发行摇身下凥长背延延然不敬畏善欺绐人殆戮死耐秋冬不耐春夏春夏感而生病主足少隂汚汚然　太羽之人比于右足太阳太阳之上颊颊然　少羽之人比于左足太阳太阳之下纡纡然众之为人比于右足太阳太阳之下洁洁然　桎之
　　为人比于左足太阳太阳之上安安然
　　曰得其形不得其色何如曰形胜色色胜形者至其胜时年加害则病行失则忧矣形色相得富贵大乐　曰其形色相胜之时年加可知乎曰凡人之大忌常加七嵗九嵗十六嵗二十五嵗三十四嵗四十三嵗五十二嵗六十一嵗皆人之忌不可不自安也感则病失则忧矣
　　曰脉之上下血气之候以知形气奈何曰足阳明之上血气盛则须美长血多气少则须短气多血少则须少血气俱少则无须两吻多画【须字一本俱作髯字吻音穏】　足阳明之下血气盛则下毛美长至胷血多气少则下毛美短至脐行则善髙举足足大指少肉足善寒血少气多则肉善瘃【瘃音斸】血气皆少则无毛有则稀而枯瘁善痿厥足痹　足少阳之上血气盛则通须美长血多气少则通须美短血少气多则少须血气皆少则无须感于寒湿则善痹骨痛爪枯　足少阳之下血气盛则胫毛美长外踝肥血多气少则胫毛美短外踝皮坚而厚血少气多则胻毛少外踝皮薄而软血气皆少则无毛外踝瘦而无肉　足太阳之上血气盛则美眉眉有毫毛血多气少则恶眉面多小理血少气盛则面多肉血气和则美色　足太隂之下血气盛则跟肉满踵坚气少血多则瘦跟空血气皆少则善转筋踵下痛　手阳明之上气血盛则上髭美血少气多则髭恶血气皆少则善转筋无髭　手阳明之下血气盛则腋下毛美手鱼肉以温气血皆少则手瘦以寒　手少阳之上血气盛则眉美以长耳色美血气皆少则耳焦恶色　手少阳之下血气盛则手拳多肉以温血气皆少则瘦以寒气少血多则瘦以多脉　手太阳之上血气盛则多髯面多肉以平血气皆少则面瘦黒色　手太阳之下血气盛则掌肉克满血气皆少则掌瘦以寒　黄赤者多热气青白者少热气黑色者多血少气美眉者太阳多血通髯极须者少阳多血美须者阳明多血此其时然也夫人之常数太阳常多血少气少阳常多气少血阳明常多血多气厥隂常多气少血少隂常多血少气太隂常多血少气此天之常数也
　　曰二十五人者刺之有约乎曰美眉者足太阳之脉血气多恶眉者血气少其肥而泽者血气有余肥而不泽者气有余血不足瘦而无泽者气血俱不足审察其形气有余不足而调之可以知顺逆矣　曰刺其隂阳奈何曰按其寸口人迎以调隂阳切循其经络之凝泣结而不通者此于身背为痛痹甚则不行故凝泣凝泣者致气以温之血和乃止其结络者脉结血不行决之乃行故曰气有余于上者导而下之气不足于上者推而往之其稽留不至者因而迎之必明于经隧乃能持之寒与热争者导而行之其宛陈血不结者即而取之必先明知二十五人别血气之所在左右上下则刺约毕矣
　　曰或神动而气先鍼行或气与鍼相逢或鍼已出气独行或数刺之乃知或发鍼而气逆或数刺病益甚凡此六者各不同形愿闻其方曰重阳之盛人其神易动其气易往也矫矫蒿蒿【一本作熇熇髙髙】言语善疾举足喜髙心肺之藏气有余阳气滑盛而故神动而气先行此人颇有隂者也多阳者多喜多隂者多怒数怒者易解故曰颇有隂其隂阳之离合难故其神不能先行隂阳和调者血气淖泽滑利故鍼入而气出疾而相逢也其隂多而阳少隂气沉而阳气浮者内藏故鍼已出气乃随其后故独行也其多隂而少阳者其气沉而气往难故数刺之乃知其气逆与其数刺病益甚者非隂阳之气也沉浮之势也此皆粗之所败工之所失其形气无过也





　　鍼灸甲乙经卷一
<子部,医家类,鍼灸甲乙经>
　　钦定四库全书
　　鍼灸甲乙经卷二
