<!-- { "loadSidebar": true } -->
　　晋　皇甫谧　撰
　　十二经脉络脉支别第一【上】
　　雷公问曰禁脉之言凡刺之理经脉为始愿闻其道黄帝荅曰经脉者所以决死生处百病调虚实不可不通也
　　肺手太隂之脉起于中焦下络大肠还循胃口上鬲属肺从肺系横出腋下下循臑内行少隂心主之前下肘中循臂内上骨下亷入寸口上鱼循鱼际出大指之端其支者从腕后直出次指内亷出其端是动则病肺胀满膨膨然而喘欬缺盆中痛甚则交两手而瞀【音务又音茂】是谓臂厥是主肺所生病者咳上气喘喝烦心胷满臑【音如】臂内前亷痛厥掌中热气盛有余则肩背痛风寒汗出中风小便数而欠气虚则肩背痛寒少气不足以息溺色变【一云卒遗矢无度】为此诸病凡十二经之病盛则写之虚则补之热则疾之寒则留之陷下则灸之不盛不虚以经取之盛者则寸口大三陪于人迎虚者则寸口反小于人迎也
　　大肠手阳明之脉起于大指次指之端外侧循指上亷出合骨两骨之间上入两筋之中循臂上亷入肘外亷上循臑外亷上肩出髃【音隅】骨之前亷上出柱骨之防上下入缺盆络肺下鬲属大肠其支者从缺盆直上至颈贯頬下入齿中还出侠口交人中左之右右之左上侠鼻孔是动则病齿痛頬肿是主津液所生病者目黄口干鼽【音求】防喉痹肩前臑痛者大指次指痛不用气盛有余则当脉所过者热肿虚则寒栗不复为此诸病盛者则人迎大三倍于寸口虚者则人迎反小于寸口也胃足阳明之脉起于鼻交頞中傍约大肠之脉下循鼻外上入齿中还出侠口环唇下交承浆却循頥后下亷出大迎循頬车上耳前过客主人循髪际至额颅其支者从大迎前下人迎循喉咙入缺盆下鬲属胃络脾其直者从缺盆下乳内亷下侠脐入气街中其支者起于胃口下循腹里下至气街中而合以下髀闗抵伏兎下入膝膑中下循胻外亷下足跗入中指内间其支者下膝三寸而别以下入中指外间其支者别跗上人大指间出其端是动则病凄凄然振寒善伸数欠顔黒病至则恶人与火闻木音则然惊心欲动独闭户塞牖而处甚则欲上髙而歌弃衣而走贲响腹胀是为臂【一作骭】厥是主血所生病者狂瘈【一作疟】温淫汗出鼽防口防唇颈肿喉痹大腹水肿膝膑肿痛循膺乳气街股伏兎胻外亷足跗上皆痛中指不用气盛则身以前皆热其有余于胃则消谷善饥溺色黄气不足则身以前皆寒栗胃中寒则胀满为此诸病盛者人迎大三倍于寸口虚者人迎反小于寸口也
　　脾足太隂之脉起于大指之端循指内侧白肉际过核骨后上内踝前亷上腨内循胻骨后交出厥隂之前上循膝股内前亷入腹属脾络胃上鬲侠咽连舌本散舌下其支者复从胃别上鬲注心中是动则病舌本强食则呕胃脘痛腹胀善噫得后与气则快然而衰身体皆重是主脾所病者舌本痛体不能动摇食不下烦心心下急寒疟溏瘕【音加】泄水闭黄疸不能食唇青强立股膝内肿痛厥足大指不用为此诸病盛者则寸口大三倍于人迎虚者则寸口反小于人迎也
　　心少隂之脉起于心中出属心系下鬲络小肠其支者从心系上侠咽系目系【一本作循胷出肠】其直者复从心系却上肺上出液下下循臑内后亷循太隂心主之后下肘中内亷循臂内后亷抵掌后兑骨之端入掌内后亷循小指内出其端是动则病嗌干心痛渇而欲饮是为臂厥是主心所生病者目黄脇满痛臑臂内后亷痛厥掌中热痛为此诸病盛者则寸口大再倍于人迎虚者则寸口反小于人迎也
　　小肠手太阳之脉起于小指之端循手外侧上腕出踝中直上循臂骨下亷出肘内侧两骨之间上循臑外后亷出肩解绕肩胛交肩上入缺盆向腋下络心循咽下鬲抵胃属小肠其支者从缺盆循颈上頬至目鋭眦却入耳中其支者别頬上防【音拙】抵鼻至目内眦斜络于颧是动则病嗌痛颔肿不可以顾肩似抜臑似折是主液所生病者耳聋目黄頬肿颈颔肩臑肘臂外后亷痛为此诸病盛者则人迎大再倍于寸口虚者则人迎反小于寸口也
　　膀胱足太阳之脉起于目内眦上额交巅其支者从巅至耳上角其直者从巅入络脑还出别下项循肩抟内挟脊抵腰中入循膂络肾属膀胱其支者从腰中下会于后隂贯臀入腘中其支者从抟内左右别下贯胛【一作髋】挟脊内过髀枢循髀外后亷下合腘中以下贯踹【足跟也】内出外踝之后循京骨至小指外侧是动则病肿头痛目似脱项似抜脊腰似折不可以曲腘如结踹如裂是谓踝厥是主筋所生病者痔疟狂颠疾头【音信】项颈间痛目黄泪出鼽防项背腰凥腘踹脚皆痛小指不用为此诸病盛者则人迎大再倍于寸口虚者则人迎反小于寸口也
　　肾足少隂之脉起于小指之下斜趣足心出然谷之下循内踝之后别人跟中以上踹内出腘中内亷上股内后亷贯脊属肾络膀胱其直者从肾上贯肝膈入肺中循喉咙侠舌本【一本云从横骨中挟脐循腹里上行而入肺】其支者从肺出络心注胸中是动则病饥不欲食面黑如炭色咳唾则有血喝喝而喘【一作喉鸣】坐而欲起目无所见心如悬若饥状是为骨厥是主肾所病者口热舌干咽肿上气嗌干及痛烦心心痛黄疽肠澼脊股内后亷痛痿厥嗜卧足下热而痛灸则强食生肉缓帯被髪大杖重履而步为此诸病盛者则寸口大再倍于人迎虚者则寸口反小于人迎也
　　心主手厥隂之脉起于胸中出属心包络下鬲歴络三焦其支者循胷出脇下腋三寸上抵腋下循臑内行太隂少隂之间入肘中下循臂行两筋之间循中指出其端其支者别掌中循小指次指出其端是动则病手心热臂肘挛急腋肿甚则胷脇支满心中憺憺大动面赤目黄喜笑不休是主脉【一作心包络】所生病者烦心心痛掌中热为此诸病盛者则寸口大一倍于人迎虚者则人迎反大寸口反小于人迎也
　　三焦手少阳之脉起于小指次指之端上出两指之间循手表腕出臂外两骨之间上贯肘循臑外上肩而交出足少阳之后入缺盆布膻中散络心包下鬲偏属三焦其支者从膻中上出缺盆上项侠耳后直上出耳上角以屈下额【一作颊】至防其支者从耳后入耳中出走耳前过客主人前交頬至目兑眦是动则病耳聋浑浑焞焞嗌肿喉痹是主气所生病者汗出目兑眦痛頬耳后肩臑肘臂外皆痛小指次指不为用为此诸病盛者则人迎大一倍于寸口虚者则人迎反小于寸口也胆足少阳之脉起于目兑眦上抵头角下耳后循颈行手少阳之前至肩上却交出手少阳之后入缺盆其支者从耳后入耳中出走耳前至目兑眦后其支者别兑眦下大迎合手少阳抵于防下【一本云别兑眦上迎手少阳于頞】加頬车下颈合缺盆以下胷中贯膈络肝属胆循脇里出气街绕毛际横入髀厌中其直者从缺盆下腋循胸中过季脇下合髀厌中以下循髀阳出膝外亷下外辅骨之前直下抵絶骨之端下出外踝之前循足跗上入小指次指之端其支者别跗上入大指之间循大指岐骨内出其端还贯入甲出三毛是动则病口苦善太息心脇痛不能反侧是则面微尘体无膏泽足外反热是为阳厥是主骨所生病者头面颔痛目兑眦痛缺盆中肿痛腋下肿痛马刀挟瘿汗出振寒疟胸中脇肋髀膝外至胻絶骨外踝前及诸节皆痛小指次指不用为此诸病盛者则人迎大倍于寸口虚者人迎反小于人口也肝足厥隂之脉起于大指丛毛之际上循足跗上亷去内踝一寸外踝八寸交出太隂之后上腘内亷循股隂入毛中环隂器抵少腹侠胃属肝络胆上贯膈布脇肋循喉咙之后上入颃颡连目系上出额与督脉防于巓【一云其攴者从小腹与太隂少阳结于腰髁央脊下第三第四骨孔中】其支者从目系下頬里环唇内其支者复从肝别贯膈上注肺中是动则病腰痛不可以俛仰丈夫防疝妇人少腹痛甚则嗌干面尘脱色是主肝所生病者胸满呕逆洞泄狐疝遗精癃闭为此诸病盛者则寸口大一倍于人迎虚者则寸口反小于人迎也
　　足少隂气絶则骨枮少隂者冬脉也伏行而濡骨髄者也故骨不濡【一作软】则肉不能着骨也骨肉不相亲则肉濡而却肉濡而却故齿长而垢髪无润泽无润泽者骨先死戊笃已死土胜水也
　　手少隂气絶则脉不通脉不通则血不流血不流则髪色不泽故面色如黧【一作漆柴】者血先死壬笃癸死水胜火也　灵枢云少隂终者面黑齿长而垢腹胀闭上下不通而终矣
　　足太隂气絶则脉不营其口唇口唇者肌肉之本也脉弗营则肌肉濡肌肉濡则人中满【一作舌痿】人中满则唇反唇反者肉先死甲笃乙死木胜土也
　　手太隂气絶则皮毛焦太隂者行气温于皮毛者也气弗营则皮毛焦皮毛焦则津液去津液去则皮节着皮节着则爪枯毛折毛折者毛先死丙笃丁死火胜金也九卷云腹胀闭不得息善噫善呕呕则逆逆则面赤
　　不逆上下不通上下不通则面黑皮毛焦而终矣足厥隂气絶则筋弛厥隂者肝脉也肝者筋之合也筋者聚于隂器而脉络于舌本故脉弗营则筋缩急筋缩急则引卵与舌故唇青舌卷卵缩则筋先死庚笃辛死金胜木也　九卷云中热嗌干喜溺烦心甚则舌卷卵上缩而终矣
　　五隂俱絶则目系转转则目运运为志先死故志先死则逺一日半而死矣
　　太阳脉絶其终也戴眼及折瘈疭其色白絶汗乃出则终矣
　　少阳脉絶其终也耳聋百节尽纵目槖【一作睘一本无此字】系絶系絶一半日死其死也目白乃死【一作色青白】
　　阳明脉絶其絶也口目动作善惊妄言色黄其上下经盛而不行【一作不仁】则终矣
　　六阳俱絶则隂阳相离隂阳相离则腠理发泄絶汗乃出大如贯珠转出不流则气先死矣故旦占夕死夕占旦死此十二经之败也
　　十二经脉络脉支别第一【下】
　　黄帝问曰经脉十二而手太隂之脉独动不休何也岐伯对曰足阳明胃脉也胃者五藏六府之海其清气上注于肺肺气从太隂而行之其行也以息往来故人脉一呼再动一吸脉亦再动呼吸不已故动而不止　曰气口何以独为五藏主曰胃者水谷之海六府之大源也五味入于口藏于胃以养五藏气气口亦太隂也是以五藏六府之气味皆出于胃变见于气口故五气入于鼻藏于心肺肺有病而鼻为之不利也【九卷言其动素问论其气此言其为五藏之所主相发明也】　曰气之过于寸口也上出焉息下入焉伏何道从还不知其极也曰气之离于藏也卒然如弓弩之发如水岸之下上于鱼以反衰其余气衰散以逆上故其行微也
　　曰足阳明因何而动曰胃气上注于肺其悍气上冲头者循喉上走空窍循眼系入络脑出颔下客主人循牙车合阳明并下人迎此胃气走于阳明者也故隂阳上下其动也若一故阳病而阳脉小者为逆隂病而隂脉大者为逆隂阳俱盛与其俱动若引绳相倾者病　曰足少隂因何而动曰冲脉者十二经脉之海也与少隂之络起于肾下出于气街循隂股内亷斜入腘中循胻骨内亷并少隂之经下入内踝之后足下其别者斜入踝内出属跗上入大指之间以注诸络以温足跗此脉之常动者也
　　曰卫气之行也上下相贯如环无端今有卒遇邪气及逢大寒手足不随其脉隂阳之道相腧之防行相失也气何由还曰夫四末隂阳之会此气之大络也四冲者气之经也【经一作径】故络絶则经通四末解则气从合相输如环黄帝曰善此所谓如环无端莫知其纪终而复始此之谓也
