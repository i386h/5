<!-- { "loadSidebar": true } -->
　　十二经脉伏行于分肉之间深而不见其常见者足太隂脉过于外踝之上无所隠故诸脉之浮而常见者皆络脉也六经络手阳明少隂之大络起五指间上合肘中饮酒者卫气先行皮肤先络脉络脉先盛则卫气以平营气乃满而经脉大盛也脉之卒然动者皆邪气居之留于本末不动则热不坚则陷且空不与众同是以知其何脉之动也
　　雷公问曰何以知经脉之与络脉异也黄帝荅曰经脉者常不可见也其虚实也以气口知之脉之见者皆络脉也诸络脉皆不能经大节之间必行絶道而出入复合于皮中其防皆见于外故诸刺络脉者必刺其结上甚血者虽无血结急取之以写其邪而出其血留之发为痹也
　　凡诊络脉脉色青则寒且痛赤则有热胃中有寒则手鱼际之络多青胃中有热则鱼际之络赤其暴黑者久留痹也其有赤有青有黑者寒热也其青而小短者少气也凡刺寒热者皆多血络必间日而取之血尽乃止调其虚实其小而短者少气甚者写之则闷闷甚则仆不能言闷则急坐之也
　　手太隂之别名曰列缺起于腕上分间并太隂之经直入掌中散入于鱼际其病实则手兑骨掌热虚则欠防【音掐开口也】小便遗数取之去腕一寸别走阳明
　　手少隂之别名曰通里在腕一寸半别而上行循经入于心中系舌本属目系实则支膈虚则不能言取之腕后一寸别走太阳
　　手心主之别名曰内闗去腕二寸出于两筋之间循经以上系于心包络心系实则心痛虚则为烦心取之两筋间
　　手太阳之别名曰支正上腕五寸内注少隂其别者上走肘络肩髃实则筋弛肘废虚则生肬小者如指痂疥取之所别
　　手阳明之别名曰偏歴去腕三寸别走太隂其别者上循臂乗肩上曲頬偏齿其别者入耳防于宗脉实则【音禹】齿耳聋虚则齿寒痹鬲取之所别
　　手少阳之别名曰外闗去腕二寸外绕臂注胷中合心主实则肘挛虚则不収取之所别
　　足太阳之别名曰飞去踝七寸别走小隂实则窒鼻【一云鼽窒】头背痛虚则鼽防取之所别
　　足少阳之别名曰光明去踝上五寸别走厥隂并经下络足跗实则厥虚则痿躄坐不能起取之所别
　　足阳明之别名曰丰隆去踝八寸别走太隂其别者循胫骨外亷上络头项合诸经之气下络喉嗌其病气逆则喉痹瘁瘖实则颠狂虚则足不収胫枯取之所别足太隂之别名曰公孙去本节后一寸别走阳明其别者入络肠胃厥气上逆则霍乱实则肠中切痛虚则鼓胀取之所别
　　足少隂之别名曰大钟当踝后绕跟别走太阳其别者并经上走于心包下外贯腰脊其病气逆则烦闷实则癃闭虚则腰痛取之所别
　　足厥隂之别名曰蠡沟去内踝上五寸别走少阳其别者循经上睾结于茎其病气逆则睾肿卒疝实则挺长热虚则暴痒取之所别
　　任脉之别名曰尾翳下鸠尾散于腹实则腹皮痛虚则搔痒取之所别
　　督脉之别名曰长强侠脊上项散头上下当肩胛左右别走太阳入贯膂实则脊强虚则头重髙摇之挟脊之有过者【九墟无此九字】取之所别
　　脾之大络名曰大包出渊腋下三寸布胸脇实则一身尽痛虚则百脉皆纵此脉若罗络之血者皆取之　凡此十五络者实则必见虚则必下视之不见求之上下人经不同络脉异所别也
　　黄帝问曰皮有分部脉有经纪愿闻其道岐伯对曰欲知皮部以经脉为纪者诸经皆然阳明之阳名曰害蜚十二经上下同法视其部中有浮络者皆阳明之络也其色多青则痛多黒则痹黄赤则热多白则寒五色皆见则寒热也络盛则入客于经阳主外隂主内
　　少阳之阳名曰枢杼【一作持】视其部中有浮络者皆少阳之络也络盛则入客于经故在阳者主内在隂者主外以渗于内也诸经皆然
　　太阳之阳名曰闗枢视其部中有浮络者皆太阳之络也络盛则入客于经
　　少隂之隂名曰枢儒视其部中有浮络者皆少隂之络也络盛则入客于经其入于经也从阳部注于经其出者从隂部内注于骨
　　心主之隂名曰害肩视其部中有浮络者皆心主之络也络盛则入客于经
　　太隂之隂名曰闗蛰视其部中有浮络者皆太隂之络也络盛则入客于经　凡此十二经络脉者皮之部也是故百病之始生也必先客于皮毛邪中之则腠理开开则入客于络脉留而不去传入于经留而不去传入于腑禀于肠胃邪之始入于皮也淅然起毫毛开腠理其入于络也则络脉盛色变其入客于经也则盛虚乃陷下其留于筋骨之间寒多则筋挛骨痛热多则筋弛骨消肉烁骨破毛直而败也　曰十二部其生病何如曰皮者脉之部也邪客于皮则腠理开开则邪入客于络脉络脉满则主于经脉经脉满则入舍于府藏故皮有分部不愈而生大病也曰夫络脉之见其五色各异其故何也曰经有常色而络无常变　曰经之常色何如曰心赤肺白肝青脾黄肾黒皆亦应其经脉之色也曰其络之隂阳亦应其经乎曰隂络之色应其经阳
　　络之色变无常随四时而行寒多则凝泣凝泣则青黑热多则淖滜【音】淖滜则黄赤此其常色者谓之无病五色俱见谓之寒热
　　曰余闻人之合于天地也内有五藏以应五音五色五味五时五位外有六府以合六律主持隂阳诸经而合之十二月十二辰十二节十二时十二经水十二经脉此五藏六府所以应天道也夫十二经脉者人之所以生病之所以成人之所以治病之所以起学之所始工之所止粗之所易上之所难也其离合出入奈何曰此粗之所过上之所悉也请悉言之
　　足太阳之正别入于腘中其一道下尻五寸别入于肛属于膀胱散之肾循膂当心入散直者从膂上出于项复属于太阳此为一经也
　　足少隂之正至腘中别走太阳而合上至肾当十四椎出属帯脉直者系舌本复出于项合于太阳此为一合【九墟云或以诸隂之别者皆为正也】
　　足少阳之正或以诸隂别者为正【一本云绕髀入于毛际合于厥隂】别者入季脇之间循胸里属胆散之上肝贯心以上侠咽出頥颔中散于面系目系合少阳于外眦
　　足厥隂之正别跗上上至毛际合于少阳与别俱行此为二合
　　足阳明之正上至髀入于腹里属于胃散之脾上通于心上循咽出于口上頞防还系目合于阳明
　　足太隂之正则别上至髀合于阳明与别俱行上终于咽贯舌本此为三合
　　手太阳之正指地别入于肩解入腋走心系小肠手少隂之正别下于渊腋两筋之间属心主上走喉咙出于面合目内眦此为四合
　　手少阳之正指天别于巅入于缺盆下走三焦散于胸中
　　手心主之正别下渊腋三寸入胸中别属三焦出循喉咙出耳后合少阳完骨之下此为五合
　　手阳明之正从手循膺乳别于肩髃入柱骨下走大肠属于肺上循喉咙出缺盆合于阳明
　　手太隂之正别入渊腋少隂之前入走肺散之太阳上出缺盆循喉咙复合阳明此为六合
　　竒经八脉第二
　　黄帝问曰脉行之逆顺奈何岐伯对曰手之三隂从藏走手手之三阳从手走头足之三阳从项走足足之三隂从足走腹　曰少隂之脉独下行何也曰冲脉者五藏六府之海也五藏六府皆禀焉其上者出于颃颡渗诸阳灌诸隂其下者注少隂之大络出于气冲循隂股内亷斜入腘中伏行髀骨内下至内踝之后属而别其下者至于少隂之经渗三隂其前者伏行出属跗下循跗入大指间渗诸络而温肌肉故别络结则跗上不动不动则厥厥则寒矣　曰何以明之曰以言道之切而验之其非必动然后可以明逆顺之行也
　　冲脉任脉者皆起于胞中上循脊里为经络之海其浮而外者循腹上【一作右】行防于咽喉别而络唇口血气盛则肤热肉血独盛则渗灌皮肤生毫毛妇人有余于气不足于血以其月水下数脱血任冲并伤故也任冲之交脉不营其唇故髭须不生焉　任脉者起于中极之上以下毛际循腹里上闗元至咽喉上頥循目入面冲脉者起于气冲并少隂之经【难经作阳明之经】侠脐上行
　　至胷中而散【其言冲脉与九脉异】　任脉为病男子内结七疝女子带下瘕聚　冲脉为病逆气里急　督脉为病脊强反折【亦与九卷互相发也】
　　曰人有伤于隂隂气絶而不起隂不为用髭须不去宦者独去何也曰宦者去其宗筋伤其冲脉血泻不复皮肤内结唇口不营故无髭须夫宦者其任冲之脉不盛宗筋不成有气无血口唇不营故髭须不生【督脉者经缺不具见于营气曰上额循巅下项中循脊入骶是督脉也】
　　素问曰督脉者起于少腹以下骨中央女子入系廷孔其孔溺孔之端也其络循隂器合纂间绕纂后别绕臀至少隂与巨阳中络者合少隂上股内后亷贯脊属肾与太阳起于目内眦上额交巅上入络脑还出别下项循肩髆内侠脊抵腰中入循膂络肾其男子循茎下至纂与女子等其小腹直上者贯脐中中央上贯心入喉上頥环唇上系两目之中此生病从小腹上冲心而痛不得前后为冲疝其女子不孕癃痔遗溺嗌干督脉生病治督脉
　　难经曰督脉者起于下极之俞并于脊里上至风府入属于脑上巅循额至鼻柱阳脉之海也【九卷言营气之行于督脉故从上下难经言其脉之所起故从下上所以互相发也素问言督脉似谓在冲多闻阙疑故并载以贻后之长者云】
　　曰蹻脉安起安止何气营也曰蹻脉者少隂之别起于然骨之后上内踝之上直上循隂股入隂上循胸里入缺盆上循人迎之前上入鼽【灵枢作頄字】属目内眦合于太阳阳蹻而上行气相并相还则为濡【一作深】目气不营则目不合也
　　曰气独行五藏不营六府何也曰气之不得无行也如水之流如日月之行不休故隂脉营其藏阳脉营其府如环之无端莫知其纪终而复始其流溢之气内溉藏府外濡腠理
　　曰蹻脉有隂阳何者当其数曰男子数其阳女子数其隂其隂【一本无此二字】当数者为经不当数者为络也
　　难经曰阳蹻脉者起于跟中循外踝上行入风池隂蹻脉者亦起于跟中循内踝上行入喉咙交贯冲脉此所以互相发明也　又曰阳维隂维者维络于身溢畜不能环流溉灌也故阳维起于诸阳防隂维起于诸隂交也　又曰带脉起于季脇身一周【自冲脉已下是谓竒经八脉】又曰隂蹻为病阳缓而隂急阳蹻为病隂缓而阳急阳维维于阳隂维维于隂隂阳不能相维为病腰腹纵容如囊水之状【一云腹满腰溶溶如坐水中状】此八脉之诊也【维脉带脉皆见如此详素问病论及见于九卷】
　　脉度第三
　　黄帝问曰愿闻脉度岐伯对曰手之六阳从手至头长五尺五六合三丈手之六隂从手至胸中长三尺五寸三六一丈八尺五六合三尺凡二丈一尺足之六阳从头至足长八尺六八合四丈八尺足之六隂从足至胸中长六尺五寸六六合三丈六尺五六三尺凡三丈九尺蹻脉从足至目长七尺五寸二七一丈四尺二五合一尺凡一丈五尺督脉任脉各长四尺五寸二四合八尺二五合一尺凡九尺凡都合一十六丈二尺此气之大经隧也　经脉为里支而横者为络络之别者为孙络孙络之盛而有血者疾诛之盛者防之虚者饮药以补之
　　十二经标本第四
