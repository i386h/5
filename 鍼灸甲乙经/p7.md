<!-- { "loadSidebar": true } -->
　　黄帝问曰五藏者所以藏精神魂魄也六府者所以受水谷而化物者也其气内循于五藏而外络支节其浮气之不循于经者为卫气其精气之行于经者为营气隂阳相随外内相贯如环无端亭亭淳淳乎孰能穷之然其分别隂阳皆有标本虚实所离之处能别隂阳十二经者知病之所生虚实之所在者能得病之髙下知六经之气街者能知解结绍于门户能知虚实之坚濡者知补防之所在能知六经标本者可以无惑于天下也岐伯对曰博哉圣帝之论臣请悉言之
　　足太阳之本在跟上五寸中标在两络命门命门者目也
　　足少隂之本在内踝下上三寸中标在背腧与舌下两脉
　　足少阳之本在窍隂之间标在窓笼之前窓笼者耳也【千金云窓笼者耳前上下脉以手按之动者是也】
　　足阳明之本在厉兑标在人迎上頬颃颡【九卷云标在人迎类上侠颃颡】
　　足厥阳之本在行间上五寸所标在背腧
　　足太隂之本在中封前四寸之中标在背腧与舌本手太阳之本在外踝之后标在命门之上一寸【千金云命门在心上一寸】
　　手少阳之本在小指次指之间上三寸【一作二寸】标在耳后上角下外眦
　　手阳明之本在肘骨中上至别阳标在颏下合钳上手太隂之本在寸口之中标在腋下内动脉是也手少阳之本在兑骨之端标在背腧
　　手心主之本在掌后两筋之间标在腋下三寸　凡此者主下虚则厥下盛则热上虚则上盛则热痛故实者絶而止之虚者引而起之请言气街胸气有街腹气有街头气有街防气有街故气在头者上【一作止下同】之于脑在胷中者上之膺与背腧气在腹者上之于背腧与冲脉于脐左右之动脉者气在防者上之气街与承山踝上以下取此者用毫鍼必先按而久存之应于手乃刺而予之所刺者头痛仆腹痛中满暴胀及有新积可移者易己也积不痛者难已也
　　经脉根结第五
　　黄帝曰天地相感寒热相移隂阳之数孰少孰多隂道偶而阳道竒发于春夏隂气少而阳气多隂阳不调何补何泻发于秋冬阳气少而隂气多隂气盛阳气衰故茎叶枯槁湿雨下归隂阳相离何补何防竒邪离经不可胜数不知根结五藏六府折闗败枢开阖而走隂阳大失不可复取九鍼之要在于终始能知终始一言而毕不知终始鍼道絶矣
　　太阳根于至隂结于命门命门者目也
　　阳明根于厉兑结于颃颡颃颡者钳大钳大者耳也少阳根于窍隂结于窓笼窓笼者耳也
　　太阳为开阳明为阖少阳为枢故开折则内节溃缓而暴病起矣故暴病者取之太阳视有余不足溃缓者皮肉缓膲而弱也阖折则气无所止息而痿病起矣故痿病者皆取之阳明视有余不足无所止息者真气稽留邪气居之也枢折则骨摇而不能安于地故骨摇者取之少阳视有余不足节缓而不収者当覈其本太隂根于隠白结于太仓
　　厥隂根于大敦结于玉英络于膻中
　　少隂根于涌泉结于亷泉
　　太隂为开厥隂为阖少隂为枢故开折则仓廪无所输膈洞膈洞者取之太隂视有余不足故开折者则气不足而生病阖则气弛而善悲善悲者取之厥隂视有余不足枢折则脉有所结而不通不通者取之少隂视有余不足有结者皆取之
　　足太阳根于至隂流于京骨注于昆仑入于天柱飞足少阳根于窍阳流于丘墟注于阳辅入于天容【疑误】光明
　　足阳明根于厉兑流于冲阳注于下陵入于人迎丰隆手太阳根于少泽流于阳谷注于少海入于天窓【疑误】支正
　　手少阳根于闗冲流于阳池注于支沟入于天牖外闗手阳明根于商阳流于合谷注于阳谿入于扶突偏歴此所谓十二经络也络盛者当取之
　　经筋第六
　　足太阳之筋起于足小指上结于踝斜上结于膝其下者从足外侧结于踵上循跟结于腘其别者结于腨外上腘中内亷与腘中并上结于臀上侠脊上项其支者别入结于舌本其直者结于枕骨上头下额【一作顔】结于鼻其支者为目上纲下结于鼽【灵枢作頄字】其下支者从腋后外亷结于肩髃其支者入腋下出缺盆上结于完骨其支者出缺盆斜上入于鼽其病小指支踵跟痛【一作小指支踵痛】腘挛急脊反折项筋急肩不举腋支缺盆中纽痛不可左右摇治在燔鍼刼刺以知为数以痛为输名曰仲春痹
　　足少阳之筋起于小指次指之上结于外踝上循胻外亷结于膝外亷其支者别起于外辅骨上走髀前者结于伏莵后者结于尻其直者上乗防季脇上走腋前亷系于膺乳结于缺盆直者上出腋贯缺盆出太阳之前循耳后上额角交巅上下走颔上结于鼽其支者结于目外眦为外维其病小指次指支转筋引膝外转筋膝不可屈伸腘筋急前引髀后引尻上乗防季脇痛上引缺盆膺乳颈维筋急从左之右右目不开上过右角并蹻脉而行左络于右故伤左角右足不用命曰维筋相交治在燔鍼刼刺以知为数以痛为输名曰孟春痹足阳明之筋起于中三指结于跗上斜外上加于辅骨上结于膝外亷直上结于髀枢上循脇属脊其直者上循骭结于膝其支者结于外辅骨合少阳其直者上循伏莵上结于髀聚于隂器上腹而布至缺盆而结上颈上侠口合于鼽下结于鼻上合于太阳太阳为目上纲阳明为目下纲其支者从頬结于耳前其病足中指支胫转筋脚跳坚伏莵转筋髀前肿防疝腹筋乃急引缺盆及頬卒口僻急者目不合热则经弛纵不胜目不开頬筋有寒则急引頬移口有热则筋弛纵不胜収故僻治之以马膏膏其急者以白酒和桂涂其缓者以桑钩钩之即以生桑灰置之坎中髙下与坐等以膏熨急頬且饮美酒啖炙肉不饮酒者自强也为之三拊而已治在燔鍼刼刺以知为数以痛为输名曰季春痹
　　足太隂之筋起于大指之端内侧上结于内踝其直者上络于膝内辅骨上循隂股结于髀聚于隂器上腹结于脐循腹里结于脇散于胸中其内者着于脊其病足大指支内踝痛转筋内辅骨痛隂股引髀而痛隂器纽痛上脐两脇痛膺中脊内痛治在燔鍼刼刺以知为数以痛为输名曰孟秋痹
　　足少隂之筋起于小指之下入足心并足太隂而斜走内踝之下结于踵则与太阳之筋合而上结于内辅之下并太隂之经而上循隂股结于隂器循膂内侠脊上至项结于枕骨与足太隂之筋合其病足下转筋及所过而结者皆痛及转筋病在此者主癎瘈及痓病在外者不能俛在内者不能仰故阳病者腰反折不能俛隂病者不能仰治在燔鍼刼刺以知为数以痛为输在内者熨引饮药此筋折纽纽发数甚者死不治名曰仲秋痹
　　足厥隂之筋起于大指之上结于内踝之前上冲胻上结内辅之下上循隂股结于隂器络诸经【一作筋】其病足大指支内踝之前痛内辅痛隂股痛转筋隂器不用伤于内则不起伤于寒则隂缩入伤于热则纵挺不収治在行水清隂器其病转筋者治在燔鍼刼刺以知为数以痛为输名曰季秋痹
　　手太阳之筋起于小指之上结于腕上循臂内亷结于肘内兑骨之后弹之应小指之上入结于腋下其支者从腋走后亷上绕臑外亷上肩胛循颈出足太阳之筋前结于耳后完骨其支者入耳中直者出耳上下结于颔上属目外眦其病小指及肘内兑骨后亷痛循臂隂入腋下腋下痛腋后亷痛绕肩胛引颈而痛应耳中鸣痛引颔目暝良久乃能视颈筋急则为筋痿颈肿寒热在颈者治在燔鍼刼刺以知为数以痛为输其为肿者复而兑之名曰仲夏痹【原本复而兑之下有本支者上曲牙循耳前属目外防上颔结于角其痛当所过者支转筋治在燔鍼刼刺以知为数以痛为输一段】
　　手少阳之筋起于小指次指之端结于腕上循臂结于肘上绕臑外亷上肩走颈合手太阳其支者上当曲頬入系于舌本其支者上曲牙循耳前属目外眦上乗颔结于角其病当所过者即支转筋舌卷治在燔鍼刼刺以知为数以痛为输名曰季夏痹
　　手阳明之经起于大指次指之端结于腕上循臂上结于肘上绕臑结于髃其支者绕肩胛侠脊其直者从肩髃上颈其支者上頬结于鼽其直者上出手太阳之前上左角络头下右颔其病当所过者支【一本下冇痛字及字】转筋痛肩不举颈不可左右视治在燔鍼刼刺以知为数以痛为输名曰孟夏痹
　　手太隂之筋起于大指之上循指上行结于鱼际后行寸口外侧上循臂结肘中上臑内亷入腋下上出缺盆结肩前髃上结缺盆下结于胸里散贯贲合脇下抵季肋其病当所过者支转筋痛甚成息贲脇急吐血治在燔鍼刼刺以知为数以痛为输名曰仲冬痹
　　手心主之筋起于中指与太隂之经并行结于肘内亷上臂隂结腋下下散前后侠脇其支者入腋散胸中结于臂其病当所过者支转筋痛手心主前及胸痛息贲治在燔鍼刼刺以知为数以痛为输名曰孟冬痹手少隂之筋起于小指之内侧结于兑骨上结肘内亷上入腋交太隂挟乳里结于胸中循臂下系于脐其病内急心承伏梁下为肘纲其病当所过者支转筋痛治在燔鍼刼刺以知为数以痛为输其成伏梁吐脓血者死不治　凢经筋之病寒则反折筋急热则筋纵缓不収隂痿不用阳急则反折隂急则俛不伸焠刺者刺寒急也热则筋纵不收无用燔鍼刼刺名曰季冬痹足之阳明手之太阳筋急则口目为之僻目眦急不能卒视治此皆如右方也
　　骨度肠度肠胃所受第七
　　黄帝问曰脉度言经脉之长短何以立之伯髙对曰先度其骨节之大小广狭长短而脉度定矣曰人长七尺五寸者其骨节之大小长短知各几何曰头【一作颈】之大骨围二尺六寸胸围四尺五寸腰围四尺二寸髪所覆者颅至项一尺二寸髪以下至頥长一尺君子参【一作三又作终】折结喉以下至缺盆中长四寸至缺盆下至骭长九寸过则肺大不满则肺小骭已下至天枢长八寸过则胃大不及则胃小天枢已下至横骨长六寸半过则廻肠广长不满则狭短横骨长六寸半横骨上亷以下至内辅之上亷长一尺八寸内辅之上亷以下至下亷长三寸半内辅下亷至内踝长一尺三寸内踝以下至地长三寸膝腘以下至跗属长一尺六寸跗属以下至地长三寸故骨围大则太过小则不及角以下至柱骨长一尺【一作寸】行腋中不见者长四寸腋以下至季脇长一尺二寸季脇以下至髀枢长六寸髀枢以下至膝中长一尺九寸膝以下至外踝长一尺六寸外踝以下至京骨长三寸京骨以下至地长一寸耳后当完骨者广九寸耳前当耳门者广一尺二寸【一作三寸】两颧之间广九寸半【九墟作七寸】两乳之间广九寸半两髀之间广六寸半足长一尺二寸广四寸半肩至肘长一尺七寸肘至腕长一尺二寸半腕至中指本节长四寸本节至其末长四寸半项髪以下至脊骨长三寸半【一作二寸】脊骨以下至尾骶二十一节长三尺上节长一寸四分分之七竒分之一竒分在下故上七节下至膂骨九寸七分分之七此众人骨之度也所以立经脉之长短也是故视其经脉之在于身也其见浮而坚其见明而大者多血细而沉者多气乃经之长短也
