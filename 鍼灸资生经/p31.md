<!-- { "loadSidebar": true } -->
　　王蘧疽发于背张生以艾火加疮上自旦及暮凡一百五十壮知痛乃已明日镊去黑痂脓血尽溃肤理皆红亦不复痛始别以药附之日一易焉易时旋剪去黑烂恶肉月许疮乃平是岁秋夏间京师士大夫病疽者七人余独生此虽司命事然固有料理不知其方遂至不幸者【见王蘧发背方序】　阳辅治腋肿疽马刀【见腰脚痛】　犊鼻治膝膑癕肿【见膝痛】　窍隂主营【明作骨】疽发厉项痛引头【明同】目痛【铜云治痈疽头痛心烦】　凡疽卒着五指筋急不得屈伸者灸踝骨中央数十壮或至百壮附骨疽灸间使后一寸随年壮立差　天突疗肺痈唾脓血气壅不通【明】　亶中疗肺痈欬上气唾脓不下食胷中气满如塞　少海治疡肿振寒　太冲　临泣【见腋肿】治马刀疡瘘　单方歌云恶患是石痈不鍼可药取当上灸百壮石子出如
　　余尝爲刘和叔序灸痈疽方云必以毒药攻于内伐其根也又以火艾灼于外宣其毒也法尽于此矣痈疽始作灼艾服大黄等药无不愈者【大黄宜随人虚实服】　王子高病背疽京师外医以爲不可治得一徐人教以灼艾如大近千壮　鲁直数患背疮亦灼艾而愈灸爲第一法也【必】
　　瘿瘤【肉瘤】
　　天府【甲乙作天窻】　臑防　气舍主瘤瘿气咽肿　通天主瘿灸五十壮胷堂羊矢灸百壮　脑户　通天　消泺天突主颈有大气　臑防治项瘿气瘤明下云疗瘿及臂气肿　气舍治瘤瘿【见欬逆上】　浮白疗瘿肩不举【铜云治瘿】　肺俞疗瘿气　瘿上气短气灸肺俞百壮　瘿上气胷满云门五十壮　瘿恶气天府五十壮【千金翼云又胷堂百壮】　瘿劳气冲阳随年壮　瘿灸天瞿三百横三阔寸灸之　瘿气面肿通天五十壮　瘿灸中封随年壮诸瘿灸肩髃左右相对宛宛处男左十八壮右十七
　　壮女右十八壮左十七壮或再三取差上　又风池百壮　又两耳后髪际百壮　又头冲【一作颈冲】灸之各随年壮【千金翼云一名臂臑】　瘿恶气大椎横三阔寸灸之风池耳上髪际大椎各百壮大椎两边各寸半小埀下各三十又臂臑随年壮凡五处共九穴又埀两手两腋上文头各三百壮鍼亦良【千翼】
　　大智禅师云皮肤头面生瘤大如拳小如栗或软或硬不痛不可輙鍼灸天南星【生干皆得】滳少醋研膏先将小鍼刺病处令气透以药膏摊纸上贴三五易差此亦一说也故并存之
　　治脑瘘诸节诸痈肿牢坚治之方削附子令如棊子厚正着肿上以少唾湿附子艾灸附子令热彻附子欲干辄更唾湿之常令附子热彻附子欲干辄更气入肿中无不愈此法絶妙不传【千翼】　凡肉瘤勿治治则杀人【肘后方云不得鍼灸】
　　瘰疬
　　大迎　五里　臂臑主寒热颈瘰疬【千】　大迎治寒热颈痛瘰疬【铜】　缺盆治寒热瘰疬缺盆中肿外溃则生胷中热满腹大水气缺盆中痛汗出【明同】　五里治寒热瘰疬欬　臂臑治寒热颈项急瘰疬肩臂痛不得举少海疗腋下瘰疬臂疼屈伸不得风痹疼疰病【明】
　　天牖疗瘰疬寒热颈有积气聋肩痛【下】　灸一切瘰疬在项上及触处但有肉结凝似作瘘及痈节者以独头蒜截两头留心大作艾炷如蒜大小帖疬子上灸之勿令上破肉但取热而已七壮一易蒜日日灸之取消止一切瘰疬灸两胯里患疬处宛宛中日一壮止神验又五里大迎各三十壮又患人背两边腋下后文上
　　湏随年壮　又耳后发际直脉七壮
　　有同舍项上患疬人教用忍冬草研细酒与水煎服以滓傅而愈【详见良方】次年复生用前药不效以艾灸之而除根有小儿耳后生疬用药傅不效亦灸之而愈云
　　瘰疬初生如梅李切忌以毒药蚀及鍼刀镰割劳疬爲甚旣经蚀取之后无有不死者盖外医旣少慈悲又利于积日特宜戒之【必】　疬疡着颈及胷前灸乳间【见白駮】　腋下瘰疬漏臂疼屈伸不得风痹漏瘙鍼少海三分【留七呼泻五吸】鍼瘰疬先拄鍼皮上三十六息推鍼入内之追核大小勿出核三上三下乃出鍼颈漏天池百壮又心鸠尾下宛宛中七十又章门临泣支沟阳辅【百壮】又肩井随年又以艾炷绕四畔周匝【七壮即止】诸恶漏中冷息肉出灸足内踝上各三壮【二年者六壮　千翼】
　　风疹【瘾疹】
　　曲泽治风疹臂肘腕善动摇【铜】　肩髃治热风瘾疹【明云刺风风虚】　曲池治刺风瘾疹　涌泉【明同】　环跳【见膝】治风疹下昆仑疗刺风疹风热风冷痹【明】　曲池疗刺风疹
　　疼痛【见偏风】　伏兎【见风劳】疗瘾疹　合谷　曲池疗大小人徧身风疹【下】
　　千金方云人有风疹多必眼暗先攻其风其暗自差然则人之目暗亦有因风疹多而得者风疹可不先治乎
　　千金翼灸风热赤疹痒搔之逐手作疮法以一条艾蒿长者以两手极意寻之着壁立两手并蒿竿拓着壁伸十指当中指头以大艾炷灸蒿竿上令蒿竿断即止灸十十差差后重发更依法灸永差　瘾疹曲池灸随年壮头痛瘾疹天窻七壮
　　歴节风
　　飞扬　涌泉　颔厌　后顶主歴节汗出【千见颈项】　飞扬治歴节风足指不得屈伸头目逆气【铜】
　　麝香丸尤治白虎歴节诸风疼痛游走无定状如虫行画静夜剧许叔微在歙川有一贵家妇人遍身走炷疼痛至夜则发如虫啮其肌多作鬼邪治予曰此正歴节病也三服愈【见本事方】
　　举体痛痒如虫啮掻之皮便脱作疮灸曲池【见疮】
　　良方服治癞药半月两膝眼灸二七壮丞相长安公医人无数
　　麻风恶疾千金诸方药甚多或效或不效惟兼丝叶细末地米糊圆梧子大日二三服每服四五十丸茶汤下调药末服效尤速止难服尔病去后亦宜服屡施与人神效若更灸曲池合谷三里絶骨等穴尤佳予与人按此等穴皆痠疼故也
　　丁疮【疡瘘　鱼脐疮窝疮　疳疮】
　　丁肿灸掌后横文后五指男左女右七壮卽差已用得效丁肿灸法虽多然此法甚验出于意表【千　刮竹箭上取茹作炷灸丁肿上二七壮即消】
　　丁疮灸法千金以爲神验亦有先以鍼刺鱼脐疮上四畔作孔捣白苣汁滴疮孔者有刺疮头及四畔令汁出捣生栗黄傅【以麫围之勿令黄出】从旦至午根拔出者有用苍耳根茎苗但取一色烧灰醋泔淀和如泥涂干卽易之不过十度拔根出者【丁肿方有千首皆不及此也】有用皂荚子取仁作末傅五日内差者有用水獭屎傅大良者可考而知也有道人传瓦盘覆蜣蜋安浓米泔小盏以火逼之虫热吃泔及困死取脑中白肉【乃米泔也】新瓦上暵干爲末热酒调二钱服仍以少傅疮卽愈胡签母患此疼如鐡丁丁然依此治之效
　　小海治疡肿振寒　太冲　临泣【见腋肿】治马刀疡瘘【铜】一切窝疮灸足大指竒间二七壮灸大指头亦佳【千】予年少生一疮在足内外踝之中深而疼隂证疮也偶阅古隂阳书有用青桑浆治袴口疮者用之卽愈后在武林内踝上生一疮逾月又生一疮令仆往江下取得少黄桑浆仅可一抹翌朝愈矣自是常教人用皆效舍侄腿生疮不可行舍弟取桑根捣成膏傅亦愈
　　举体痛痒如虫齧痒而搔之皮便脱落作疮灸曲池二穴随年壮发卽灸之神验【千】　凡丁疮头疮鱼脐等疮一切无名者皆治【见发背】　凡疮毒乆不合灸合谷各七壮至七七壮极验【仍服内托散】　小儿疳湿疮灸第十五椎侠脊两傍七壮未差加七壮【千】　丁肿在左【灸左臂曲肘文前取病人三指外于臂上处中灸之两筋间从下痛至痛肿在右从右灸不过三日即差矣　千翼】
　　癣疥疮【白癜风　疣目】
　　日中时灸病处影上三壮呪曰癣中虫毛戎戎若欲治待日中【千】又法八月八日日出时令病人正当东向户长跪平举两手持户两边取肩头小垂际骨解宛宛中灸两火俱下各三壮若七壮十日愈
　　千金翼曰瘑疮疥癣皆有诸虫三年不差便爲恶疾【云云】治乆癣不差方【细研水银霜如粉和腊月猪膏先以泔清洗疮拭干一涂卽差再涂永差矣】大陵　支沟　阳谷　后谿主痂疥【千】阳谿治痂疥【铜】合谷　曲池疗皮肤痂疥【明下】
　　予少患疥凡十五年遇冬则爲疮人教用羊蹄菜根【蛇床子根】片切如钱米泔浸二三宿漉出入生姜矾同研细裹以生布遇浴擦洗良乆以水洗三四次用卽除根后数年再生用前法愈神效如此何以灸为也
　　白癜风灸左右手中指节去延外宛中三壮未差报之至道单方治紫癜风用舶上硫黄细研绵帛裹生姜自然汁半盏浸和绵子涂所患处稍干再易此患多从夏发但请验之予虽未试想必竒方也
　　千金翼灸白癜白駮等重午日午时灸膝外屈脚当文头随年壮一时下火不得动又白癜白駮浸滛疬疡着头颈胷前灸两乳间随年壮立差
　　疣目着艾炷疣目上灸之三壮卽除　支正治生疣目【铜】
　　疣目虽可灸千金方亦有用杏仁烧令黒研膏涂上者有用松栢脂合和涂之一宿失去者有用牛口中涎敷涂自落者有用苦酒渍石灰六七日滴取汁疣上小作疣即落者有以猪脂揩痒处令少许血出卽差神验无以加者不必专拘灸也
　　蛊毒
　　巨阙治蛊毒【铜见心痛】　俗亦有灸法初中蛊于心下捺便大炷灸百壮并主猫鬼亦灸得愈又当足下小指尖上灸三壮当有物出酒上得者有酒出饭上得者有饭出肉菜上得者有肉菜出卽愈神验皆于灸疮上出【千】梅师治卒中蛊下血如鸡肝藏府败壊桔梗捣汁服七分合佳録验方亦云卒中蛊血如鸡肝昼夜出血桔梗捣屑酒服方寸匕日三药不下挍开口灌又有用马蔺根末水服方寸匕随吐则出极神者肘后方云凡中蛊令人心腹切痛如有物咬或吐下血不卽治蚀人五藏尽卽死萆麻一枚去皮朴消一钱同硏新水作一服连进二三服效此虽未试亦竒方也
　　犬伤【蛇伤】
　　外丘治猘犬所伤毒不出发寒热速以三壮艾可灸齧处立愈【铜】　春末夏初狂犬咬人卽令人狂过百日乃得免当终身禁食犬肉蚕蛹食此则发不可救也先去却恶血灸疮中十壮明日以后日灸一壮百日乃止忌酒每七日捣韮汁饮一二盏　腄日蛇入七窍以艾灸蛇尾卽出又法刀破蛇尾些子入椒七粒蛇自出出后急以雄黄朱砂细研煎人参汤调灌取蛇毒【单】
　　山居人或被蛇伤卽以溺溺之拭干以艾灸之效朝野佥载记艾炷当毒蛇齧处灸引出毒气差薄切独头蒜贴蛇咬处灸热彻卽止【灸蛇毒上三七壮无艾以火头将疮孔大小之千翼】　狂犬咬人令人吮去恶血尽灸百壮后【日日灸百日止差血不出一生忌酒猪　千翼】
　　乳痈
　　膺窻治乳痈寒热卧不安【铜】　临泣治乳痈【见月事】　神封治乳洒淅恶寒【明同】　乳根治乳痈凄惨寒【千有热字】痛不可按　三里主乳痈【铜同】有热【千】　下廉治乳痈惊痹胫重【铜作喉痹防肿】足跗不収跟痛　神封　膺窻主乳痈寒热短气卧不安　天谿　侠谿主乳肿痈溃　论曰产后宜勤济乳不宜令汁蓄积蓄积不去便结不复出恶汁于内引热温壮结坚牵掣痛大渇引饮乳急痛手不得近成妬乳非痈也急灸两手鱼际二七壮断痈脉也不复恶手近乳汁亦自出便可手助迮捋之则乳汁大出皆如脓状内服连翘汤外以小豆薄涂之便差　又以绳横度口以度从乳上行灸度头二七壮【千翼】
