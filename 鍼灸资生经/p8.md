<!-- { "loadSidebar": true } -->
　　下经云凡着艾得疮发所患即差不得疮发其疾不愈甲乙经云灸疮不发者用故履底灸令热熨之三日即发今用赤皮葱三五茎去青于煻火中煨熟拍破热熨疮十余遍其疮三日自发予见人灸不发者频用生麻油清之而发亦有用皂角煎汤冷频之而发亦有恐气血衰不发于灸前后煎四物汤服以此汤滋养气血故也葢不可一槩论也予尝灸三里各七壮数日过不发再各灸两壮右足发左足不发更灸左足一壮遂发两月亦在人以知取之若任其自然则终不发矣此人事所以当尽也
　　凡着灸住火便用赤皮葱薄荷煎汤温洗疮周回约一二尺令驱逐风气于疮口出兼令经脉往来不滞自然疮壊疾愈【今人亦有恐水杀人不用汤淋】若灸疮退火痂后用东南桃枝青嫩柳皮煎汤温洗能防疮中诸风若疮内黑烂加胡荽煎若疮疼不可忍多时不效加黄连煎神效
　　凡贴灸疮春用栁絮夏用竹膜秋用新绵冬用兎腹上白细毛猫儿腹毛更佳今人多以膏药贴之日三两易全不疼但以膏药贴则易干尔若要脓出多而疾除不贴膏药尤佳
　　忌食物
　　既灸忌猪鱼热面生酒动风冷物鸡肉最毒而房劳尤当忌也
　　下经云灸时不得伤饱大饥饮酒食生硬物兼忌思虑忧愁恚怒呼骂呼嗟叹息等【今下里人灸后亦忌饮水将水濯手足】
　　避人神等
　　千金云欲行鍼灸先知行年宜忌及人神所在不与禁忌相应即可故男忌除女忌破男忌戊女忌已有日神忌有每月忌有十二时忌有四季人神有十二部人神有十二部年人神有九部旁通人神有杂忌旁通又有所谓血支血忌之类凡医者不能知此避忌若逢病人厄会男女气怯下手至困通人达士岂拘此哉若遇急卒暴患不拘此法许希亦云若人病卒暴宜急疗亦不拘此故后之医者亦云卒暴之疾须速灸疗一日之间止忌一时是也
　　千金云痈疽丁肿喉痹客忤尤为急凡作汤药不可避凶日觉病须臾即宜便治又曰凡人卒暴得风或中时气凡百所苦须急救疗渐久后皆难愈此论甚当夫急难之际命在须臾必待吉日后治已沦于鬼録矣此所以不可拘避忌也惟平居治病于未形选天德月德等日服药鍼灸可也
　　相天时
　　千金云日正午以后乃可灸谓隂气未至灸无不着午前平旦谷气虚令人癫不可鍼灸卒急者不用此例
　　下经云灸时若遇隂雾大风雪猛炎暑雷电虹霓暂停晴明即再灸急难亦不拘此



　　鍼灸资生经卷二
　　钦定四库全书
　　鍼灸资生经卷三
　　虚损
　　脑虚冷脑衂风寒入脑久逺头疼等疾宜灸会予年逾壮沍寒夜观书每觉脑冷饮酒过量脑亦疼甚后因灸此穴而愈有兵士患鼻衂不已予敎令灸此穴即愈有人久患头风亦令灸此穴即愈但铜人明堂经只云主鼻塞不闻香臭等疾而已故予书此以补其治疗之阙然以脑户不宜鍼观之会亦不宜鍼鍼经止云八岁以下不宜鍼恐未尽也
　　凡饮食不消心腹膨胀靣色萎黄世谓之脾肾病者宜灸中腕
　　诸葛亮夙兴夜寐罚至二十皆亲览而所噉食不至数升司马仲达知其将死既而亮卒仲达追之杨仪反旗鸣鼓若将拒焉仲达乃退不敢偪百姓为之谚曰死诸葛走生仲达仲达闻之曰吾便料生不便料死故也其曰料生葢料其事多而食不如前死之兆也食不如前仲达且知诸葛之且死今人饮食减少是胃气将絶不可久生矣方且常食坚硬使愈难克化服峻补药使脾胃反热愈不能食初不知灸中腕等穴以壮脾胃亦惑之甚也【难经论四时皆以胃气为本释者日言三脏皆以胃气为本胃者水谷之府人须仰胃气为生也然则欲全生者宜灸胃腕】
　　久冷伤惫藏府泄利不止中风不省人事等疾宜灸神阙
　　旧传有人年老而顔如童子者葢每岁以鼠粪灸脐中一壮故也予尝久患溏利一夕灸三七壮则次日不如厠连数夕灸则数日不如厠足见经言主泄利不止之验也又予年逾壮觉左手足无力偶灸此而愈后见同官説中风人多灸此或百壮或三五百壮皆愈而经不言主中风何也
　　藏气虚惫真气不足一切气疾久不差者宜灸气海【铜】人身有四海气海血海照海髓海是也而气海为第一气海者元气之海也人以元气为本元气不伤虽疾不害一伤元气无疾而死矣宜频灸此穴以壮元阳若必待疾作而后灸恐失之晚也
　　府藏虚乏下元冷惫等疾宜灸丹田
　　人有常言七七之数是旁太岁压本命六十有一是太岁压本命人值此年多有不能必者是固然矣然传不云吉人吉其凶者乎常观素问以六八之数为精髓竭之年是当节其欲矣【千金云五十者一月一泄要之四十八便当依此】千金载素女论六十者闭精勿泄是欲当絶矣宜节不知节宜絶不能絶坐此而丧生葢自取之岂岁之罪哉人无罪岁则虽有孽犹可违矣所谓吉其凶者如此虽不灸丹田可也【丹田可灸七七壮或三五百壮】
　　阳气虚惫失精絶子宜灸中极
　　中极一名气原葢气之原也人之阳气虚惫者可不灸此以实其气耶【按难经云丹田亦名大中极言丹田取人之身上下四旁最为中间也故名为极此亦曰中极其去丹田只一寸虽未若丹田之最中然不中不逺矣】
　　三里治胃寒心腹胀满胃气不足恶闻食臭肠鸣腹痛食不化【铜】　秦承祖云诸病皆治　华佗云疗五劳羸瘦七伤虚乏胷中瘀血乳痈外台　明堂云人年三十以上若不灸三里令气上冲目【明下云眼暗】　千云主隂气不足小腹坚热病汗不出口苦壮热身反折口噤腰痛不可顾胃气不足久泄利食不化脇下注满不能久立狂言狂歌妄笑恐怒大骂霍乱遗尿失气阳厥凄凄恶寒云云凡此等疾皆刺灸之多至五百壮少至二三百壮小品云四支但去风邪不宜多灸七壮至七七壮止不得过随年数故铜人于三里穴止云灸三壮鍼五分而已明堂上经乃云日灸七壮止百壮亦未为多也至千金方则云多至五百壮少至二三百壮何其多耶要之日灸七壮或艾炷甚小可至二七壮数日灸至七七壮止灸疮既干则又报灸之以合乎若要安丹田三里不曾干之説可也必如千金之壮数恐犯小品之所戒也予旧有脚气疾遇春则足稍肿夏中尤甚至冬肿渐消偶夏间依素问注所説穴之所在以温鍼微刺之翌日肿消其神效有如此者谬刺且尔况于灸乎有此疾者不可不知此不止治足肿诸疾皆治云
　　涌泉治心痛不嗜食妇人无子男子如蛊女子如姙娠【千作如阻】五指端尽痛足不得履地宜针灸【铜】　千云主忽忽喜忘身体腰脊如解大便难小便不利足中清至膝咽中痛不可内食瘖不能言衂不止云云
　　千金于诸穴皆分主之独于膏肓三里涌泉穴特云治杂病是三穴者无所不治也但明堂云若灸废人行动尔既欲愈疾虽不行动数日未为害也
　　脾俞治食多身瘦泄利体重四支不收腹痛不嗜食【铜】胃俞治胃寒腹胀不嗜食羸瘦【铜】
　　人之言曰血气未动者瘠甚而不害血气既竭者虽肥而死矣则身之羸瘦若未足为人之害者殊不知人之羸瘦必其饮食不进者也饮食不进则无以生荣衞荣衞无以生则气血因之以衰终于必亡而已故难经疏云人仰胃气为主是人资胃气以生矣五藏论云脾不磨食不消是脾不壮食无自而消矣既资胃气以生又资脾以消食其可使脾胃一日不壮哉必欲脾胃之壮当灸脾胃俞等穴可也
　　心中风狂走发癎语悲泣心胷闷乱欬唾血宜针心俞【铜】难经疏言心为藏府之主法不受病病则神去气竭故手足为之清【手足节冷】名真心痛旦发夕死手足温者名厥心痛可急治也故千金言心中风者急灸心俞百壮服续命汤必泥心俞不可灸之説则无策矣但心俞虽可鍼若刺中心一日必死又岂易鍼耶必欲无此患平居当养其心使之和平忧愁思虑不使伤其神乃策之上必不免此亦当服镇心丹等药补助乃其次也
　　肾俞治虚劳羸瘦肾虚水藏久冷小便浊出精隂中疼五劳七伤虚惫足寒如氷身肿如水【铜】
　　难经疏云夹脊骨有二肾在左为肾在右为命门言命门者性命之根本也其穴与脐平凡灸肾俞者在平处立以杖子约量至脐又以此杖子当背脊骨上量之知是与脐平处也然后相去各寸半取其穴则是肾俞穴也更以手按其陷中而后灸之则不失穴所在矣凡灸以随年为壮灸固有功亦在人滋养之如何尔人当爱护丹田吾既于既效方论之详矣而妻妾之戕害葢未之及也君子偕老之序曰夫人淫乱失事君子之道故陈人君之德服饰之盛宜与君子偕老也宜偕老而不至偕老夫人之罪多矣故诗人以是刺之意可见也至于士夫志得意满不期骄而骄至侍妾数十人少亦三五辈淫言防语不絶于耳不能自克而淫纵其欲者多矣为内子者恬不之怪人有问之者则曰自母言之则为贤母自我言之未免为妬妇人也人或以此多之其夫亦以为贤而不妬孰知其不妬乃所以为祸之欤虽然二南之化至于无妬忌而止今而言此岂求异于诗人耶是不然古人十日一御荀子彼其不妬者葢使媵妾得备十日一御之数尔不妬则同所以不妬则异吾故表而出之以为夫妇之戒固非求异于诗人也
　　曲骨主失精五藏虚竭灸五十壮【千】明下云但是虚乏冷极皆宜灸
　　骨髓冷疼灸上亷七十壮【千】
　　难经疏八会曰府会中管治府之病藏会章门藏病治此筋会阳陵泉筋病治此髓会絶骨髓病治此血会鬲俞血病治此骨会大杼【禁灸】骨病治此脉会太渊脉病治此气会亶中气病治此然则骨髓有病当先大杼絶骨而后上亷可也
　　膀胱三焦津液少大小肠寒热【见腰痛】或三焦寒热灸小肠俞五十壮【千】三焦膀胱肾中热气灸水道随年【千】膏肓俞主无所不疗羸瘦虚损梦中失精上气欬逆发狂健忘等疾
　　膏肓俞无所不疗而古人不能求其穴是以晋景公有疾秦医曰缓者视之曰在肓之上膏之下攻之不可达之不及药不至焉不可为也晋侯以为良医而孙真人乃笑其拙为不能寻其穴而灸之也若李子豫之赤龙丹又能治其膏肓上五音下之鬼无待于灸也是缓非特拙于不能灸亦无杀鬼药矣其亦技止于此哉
　　灸二十种骨蒸
　　崔知悌序云骨蒸病者亦名传尸亦谓殗殢亦称复连亦曰无辜丈夫以精气为根女人以血气为本无问老少多染此疾予尝三十日灸活十三人前后差者数逾二百非止单攻骨蒸又别疗气疗风或瘴或劳或邪或癖病状既广灸活者不可具録灸后宜服治劳地黄元良
　　凡取四花穴以稻秆心量口缝如何阔断其长多少以如此长裁纸四方当中剪小孔别用长稻秆踏脚下前取脚大指为止后取脚曲踿横文中为止断了却环在结喉下向背后看秆止处即以前小孔纸当中安分为四花葢灸纸四角也又一医传一法先横量口吻取长短以所量草就背上三推骨下直量至草尽处两头用笔了再量中指长短为准却将量中指草横直量两头用笔圈四角其圈者是穴【不圈不是穴】可灸七七壮止
　　劳瘵【传尸　骨蒸　羸瘦】
　　中髎治丈夫五劳七伤六极腰痛大便难小便淋腹胀下利食泄【铜】　三里治五劳羸瘦七伤虚乏　明下云五劳虚乏四支羸瘦　肩井治五劳七伤　大椎治五劳七伤温疟痎疟气疰背膊急颈项强【明上下同】风劳食气肺俞治寒热喘满虚烦口干传尸骨蒸劳肺痿欬嗽明云疗肉痛皮痒传尸骨蒸肺嗽魄户治虚劳肺
