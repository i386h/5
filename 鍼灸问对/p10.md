<!-- { "loadSidebar": true } -->
　　曰于经不载多出于俗传也经曰病有浮沉刺有浅深浅深不得反为大贼过之则内伤不及则外壅古人治法惟视病之浮沉而为刺之浅深岂以定穴分寸为拘哉又谓某穴宜留几呼悖理尤甚经曰刺实须其虚者留针隂气隆至针下寒乃去针也经气已至慎守勿失又曰刺之而气不至无问其数刺之而气至乃去之勿复针针各有所宜各不同形各任其所为而刺之要气至而有効効之信若风之吹云明乎若见苍天又曰气血之未应针则伏如横弩之安静其应针也则起如机发之迅疾然其气血流注岂留呼而可为准定耶又曰静以乆留以气至为故不以息之多欤而便去针是古人用针惟以气至为期而不以呼之多少为若依留呼之説气至则可气若不至亦依呼数而去针徒使破皮损肉有何益于病哉故曰凡刺之害中而不去则精泄不中而去则致气精泄则病甚而恇致气则生为痈疽是也又谓某穴宜灸几壮亦非至言惟当视其穴俞肉之厚薄病之轻重而为灸之多少大小则可耳不必守其成规所言某穴针几分灸几壮谓病宜针某穴则宜入几分病宜灸则宜灸几壮针则不灸灸则不针也不知其説者既针复灸既灸复针为害不浅
　　或曰经言足阳明五藏六府之海也其脉大血多气盛热壮刺此者不深不散不留不写也足阳明刺深六分留十呼足太阳深五分留七呼足少阳深四分留五呼足太隂深三分留四呼足少隂深二分留三呼足厥隂深一分留二呼手之隂阳其受气之道近其气之来疾其刺深者皆无过二分其留皆无过一呼灸之亦然灸而过此者得恶火则骨枯脉濇刺而过此者则脱气此则古之法也今观前篇所云则此篇所论亦皆非欤
　　曰此古人特论其理之常如此耳凡用刺法自有所宜初不必以是为拘也经曰邪气在上【言邪气之中人也髙】浊气在中【寒温不适饮食不节而病在于肠胃故曰浊气在中】清气在下【言清温地气中人必从足始故曰清气在下】故针陷脉则邪气出【取之上】针中脉则浊气出【取之阳明合】针太深则邪气反沉而病益【浮浅之病不欲深刺深则邪反入故曰反沉】又曰少长小大肥瘦以心撩之又曰其可为度量者不甚脱肉而血气不衰也若夫瘠瘦而形肉脱者恶可以度量刺乎审切循扪按视其寒温盛衰而调之是谓因适而为之真者是也
　　或曰金针赋言诸阳之经行于脉外诸阳之络行于脉内诸隂之经行于脉内诸隂之络行于脉外是欤非欤
　　经曰经脉十二伏行分肉之间深而不见诸脉浮而常见者皆络脉也又曰当数者为经不当数者为络又曰诸络脉不能经大节之间必行絶道而出入复合于皮【十四经发挥以十二经之支脉伏行分肉之间者皆释为络脉则络脉亦伏行分肉之间者而不浮见亦能经大节而不行絶道亦当经脉十六丈二尺之数而非不当数也佀涉于误】经曰百病必先于皮毛邪中之则腠理开开则入客于络【乃血络非大络】留而不去传入于经又渐传于府藏【机】按经言则知诸经皆属于内诸络皆属于外经中只言内经外络未尝言隂阳也且如荣行脉中卫行脉外荣气之行分无分昼夜卫气昼但行阳夜但行隂素难尝言之矣今谓阳经外阳络内隂经内隂络外经无明文不知何据
　　或曰赋言男子气早在上晚在下女子气早在下晚在上午前为早午后为晩从腰已上为上从腰已下为下男子早针气乃上行晩针气乃下行女子早针气乃下行晩针气乃上行其説亦有据乎
　　经曰荣气行于脉中周身五十度无分昼夜至平旦与卫气防于手太隂卫气行于脉外昼行阳二十五度夜行隂二十五度至平旦与荣气防于手太隂【机】按卫气之行但分昼夜未闻分上下也男女藏府经络气血往来未尝不同也今赋所言如是似涉无稽之谈安可为法于人哉
　　或曰赋言补写之法男用大指进前左转呼之为补退后右转吸之为写提针为热挿针为寒女用大指退后右转吸之为补进前左转呼之为写挿针为热提针为寒午前如此午后反之其法是欤非欤
　　经曰冬至四十五日阳气防上隂气防下夏至四十五日隂气防上阳气防下此论一年之隂阳升降也即此一日隂阳之升降午前阳升隂降午后隂升阳降无分于男女也考之素难男女藏府经络穴俞血气昼夜周流无不同今赋言午前午后男女补写颠倒错乱如此悖经防也甚矣故曰诊不知隂阳逆从之理此治之一失也又曰刺实须其虚者针下寒也刺虚须其实者针下热也曰寒曰热惟针下为何尝以提按而分男与女哉
　　或曰针法刺左邉之穴将针右撚而气上行将针左撚而气下行刺右邉反之欲补先呼后吸欲写先吸后呼其法亦可师欤
　　曰经络周于人身无有左右上下之别今针左右不同如此将谓左之经络与右上一下两不相同耶经曰刺不知经络之徃来血气之流行不足以为工此亦可谓不知经络之徃来矣呼补吸写古今皆同予毋容议或曰丹溪言针法浑是写而无补何谓也
　　经曰阳不足者温之以气隂不足者补之以味针乃砭石所制既无气又无味破皮损肉发窍于身气皆从窍出矣何得为补经曰气血隂阳俱不足勿取以针和以甘药是也又曰写必用方补必用员盖谓以气方盛以月方满以日方温以身方定以息方吸而内针复其吸而转针乃复其方呼而徐引针故曰写必用方其气而行焉补必用员者员者行也行者移也宣其不行之气令其行也移其未复之脉使之复也夫写固写其盛也于补亦云宣不行之气移未复之脉曰宣曰移非写而何且考素问九针之用无非写法丹溪之言岂无所本哉经中须有补法即张子所谓祛邪实所以扶正去旧实所以生新之意也帝曰补写奈何岐伯曰此攻邪也疾出以去盛血而复其真气故云补也虞氏曰针刺虽有补写之法余恐但有写而无补焉谓写者迎而夺之以针迎其经脉之来气而出之固可以写实也谓补者随而济之以针随其经脉之去气而留之未必能补也不然内经何以曰形气不足病气不足此隂阳皆不足也不可刺之刺之重竭其气老者絶灭壮者不复矣若此等语皆有写无补之谓也











　　针灸问对卷中
<子部,医家类,鍼灸问对>
　　钦定四库全书
　　针灸问对卷下
　　眀　汪机　撰
　　或曰病有宜灸者有不宜灸者可得闻欤
　　曰大抵不可刺者宜灸之一则沉寒痼冷二则无脉知阳絶也三则腹皮急而阳防也舍此三者余皆不可灸盖恐致逆也
　　针经云防则灸之天地间无他惟隂与阳二气而已阳在外在上隂在内在下今言防下者阳气下防入隂血之中是隂反居其上而覆其阳脉证俱见寒在外者则灸之【夫病有邪气防下者有正气防下者邪气防下者是经虚气少邪入故曰感虚乃防下也故诸邪防下在经者宜灸之正气防下宜药升之如补中益气之类】
　　经曰北方之人宜灸也为冬寒大旺伏阳在内皆宜灸之以至理论则肾主臓藏阳气在内冬三月主闭藏是也若太过则病固宜灸此阳明防入隂水之中是也
　　难经云热病在内取防之气穴为阳防入隂中取阳气通天之窍穴以火引火而导之此宜灸也若将有病者一槩而灸之岂不悮哉　仲景云防数之脉慎不可灸因火为邪则为烦逆追虚逐实血散脉中火气虽防内攻有力焦骨伤筋血难复也又云脉浮宜以汗解用火灸之邪无从出因火而盛病从腰以下必重而痹名火逆也脉浮热甚而灸之此为实实因火而动必咽燥唾血又云身之穴三百六十有五其三十穴灸之有害七十九穴刺之为灾并中髓也　经之所见邪之所在脉沉者邪气在内脉浮者邪气在表世医只知脉之説不知病证之禁忌若表见寒证身汗出身常清数栗而寒不渇欲覆厚衣常恶寒手足厥皮肤干枯其脉必沉细而迟但有一二证皆宜灸之阳气下防故也若身热恶热时见躁作或面赤面黄嗌干咽干口干舌上黄赤时渇咽嗌痛皆热在外也但有一二证皆不宜灸其脉必浮数或但数亦不可灸灸之灾患立生若有鼻不闻香臭鼻流清涕眼脸时痒或欠或啑恶寒其脉必沉是脉证相应也或轻手得者是隂伏其阳也虽面赤亦宜灸不可拘于面赤也【机】按素难诸书皆言阳气防下者脉沉迟也脉证俱见寒在外者冬月隂寒大旺阳明防入隂水之中者并宜灸之设脉浮者阳气散于肌表者皆不宜灸丹溪亦曰夏月阳气尽浮于表今医灼艾多在夏月宁不犯火逆之戒乎或者因火而生热胀发黄腰痹咽燥唾血者徃徃有之尚不知为火逆所致宁甘心于命运所遭悲夫经曰春夏养阳以火养阳安有是理论而至是虽愚亦当有知者焉
　　或曰病多灸肺俞风门何如
　　曰肺主气属金行秋之令喜清而恶热受火所制为华盖居四藏之端饮食入胃热气上蒸兼之六部有伤痰火俱作发而为欬为其痰多者显是脾之湿浊随火上升为其痰少者肺火抑欝不得宣通为欬欬形属火痰形属湿风门肺俞二穴明堂铜人皆云治今人见有痰而无痰而欬一槩于三伏中灸之不计壮数二穴切近华盖而欬与本因火乘其金兹复加以艾火燔灼金欲不伤得乎况三伏者火旺金衰故谓之伏平时且不可灸而况于三伏乎夫治当看痰与火孰急无痰者火旺金衰十死七八泻火补金间或可生痰多者湿盛也降火下痰其自愈纵灸肺俞风门不过三壮五壮泻其热气而已固不宜多灸三伏之中更不宜灸也
　　或曰头目之疾灸之何如
　　曰手之三阳从手至头足之三阳从头走足督脉自尾闾抵脊上头至人中头者手足三阳与督脉所防之地故冬月之寒头无所畏美酒之饮面为之赤是皆诸阳所致也今有头风头晕中风发致眼目耳鼻等疾辄于头部诸穴多灼艾炷是犹抱薪救火安能济耶当看病在气分血分分类施治庶得其宜纵使应灸亦不过三壮五壮以泻热气而已眼目疼痛多由血热岂宜妄灸助热以伤其血哉
　　或曰人言无病而灸以防生病何如
　　曰人之有病如国之有盗须用兵诛其兵出于不得已也针灸治病亦不得已而用之人言无病而灸如破船添钉又言若要安膏肓三里不要干此世俗之通论予独以为不然夫一穴受灸则一处肌肉为之坚硬果如船之有钉血气到此则澁滞不能行矣昔有病跛者邪在足少阳分自外踝以上循经灸者数穴一医为针临泣将欲接气过其病所才至灸瘢止而不行始知灸火之坏人经络也或有急证欲通其气则无及矣邪客经络为其所苦灸之不得已也无病而灸何益于事或曰膏肓治百病而诸家取穴之法不同何欤
