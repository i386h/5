<!-- { "loadSidebar": true } -->
　　或曰南唐何若愚谓三焦是阳气之父心包络是隂气之母二经尊重不系五行所摄主受纳十经血气养育故只言十经隂阳二脉逐日各注井荣俞经合各五时晨毕每日遇阳干合处注于三焦遇隂干合处注于包络此二经亦各注井荣俞经合五穴也阳干注府隂干注藏如甲日甲戌时胆气初出为井然甲与已合己巳时脾出血为井又如乙日乙酉时肝出血为井然乙与庚合庚辰时大肠出血为井隂阳并行流注无休阳日气先脉外血后脉内隂日血先脉外气后脉内交贯而行甲戌时至甲申为阳干合处己巳时至己卯为隂干合处余经日辰皆依此推阳日阳时则阳经穴开病在阳经宜俟阳经穴开针之隂经亦然假如胆属足少阳阳木故甲日甲戌时胆引气出窍隂【井木】丙子时流于小肠前谷【荣火】戊寅时注于胃陷谷【俞土】并过本原坵墟庚辰时经于大肠阳谿【经金】壬午时入于膀胱委中【合水】此五府井荣俞经合穴开时也至甲申时气纳三焦之关冲【井】液门【荣】中渚【俞】阳池【原】支沟【经】天井【合】穴亦开焉　肝属足厥隂乙木故乙日乙酉时肝引血出大敦【井木】丁亥时流于心之少府【荣火】己丑时注于脾之太白【俞土】辛卯时经于肺之经渠【经金】癸巳时入于肾之隂谷【合水】此五藏井荣俞经合穴开时也至乙未时血纳包络之中冲【井】劳宫【荣】大陵【俞】间使【经】曲泽【合】穴亦开焉　小肠属手太阳阳火故丙日丙申时小肠引气出少泽【井火】戊戌时流于胃内庭【荣土】庚子时注于大肠三间【俞金】过本原腕骨壬寅时经膀胱昆仑【经水】甲辰时入胆腕骨【合木】丙午时气纳三焦　心属手少隂隂火故丁日丁未时心引血行少冲【井火】乙酉时流于脾大都【荣土】辛亥时注于肺大渊【俞金】癸丑时经于肾复溜【经水】乙卯时入于肝曲泉【合木】丁巳时血纳包络　胃属足阳明阳土故戊日戊午时胃引气出厉兑【井土】庚辰时流于大肠二间【荣金】壬戌时注于膀胱束骨【俞水】并过本原冲阳甲子时经于胆阳辅【经木】丙寅时入于小肠少海【合火】戊辰时气纳三焦　脾属足太隂隂土故己日己巳时脾引血行隠白【井土】辛未时流于肺鱼际【荣金】癸酉时注于肾太谿【俞水】乙亥时经于肝中封【经木】丁丑时入于心少海【合火】己卯时血纳包络　大肠属手阳明阳金故庚日庚辰时大肠引血出商阳【井金】壬午时流于膀胱通谷【荣水】甲申时注于胆临泣【俞木】丙戌时经于小肠阳谷【经火】戊子时入于胃三里【合土】庚寅时气纳三焦　肺属手太隂隂金故辛日辛卯时肺引血行少商【井金】癸巳时流于肾然谷【荣水】乙未时注于肝太冲【俞木】丁酉时经于心灵道【经火】己亥时入于脾隂陵泉【合土】辛丑时血纳包络　膀胱属足太阳阳水故壬日壬寅时膀胱引气出至隂【井水】甲辰时流于胆侠谿【荣木】丙午时注于小肠后谿【俞火】并过本原阳谷戊申时经于胃侠谿【经土】庚戌时入于大肠曲池【合金】壬子时气纳三焦　肾属足少隂隂水故癸日癸亥时肾引血出涌泉【井水】乙丑时流于肝行间【荣木】丁卯时注于心神门【俞火】己巳时经于脾商坵【经土】辛未时入于肺尺泽【合金】癸亥时血纳包络三焦属手少阳壬子时三焦出关冲【井金】甲寅时流于液门【荣水】丙辰时注于中渚【俞木】并过本原阳池戊午时经于支沟【经火】庚申时入于天井【合土】　心主包络属手厥隂癸丑时包络出中冲【井木】乙卯时流于劳宫【荣火】丁巳时注于太谿【俞土】己未时经于间使【经金】辛酉时入于曲泽【合水】何公此法刋布古今名曰子午流注葢谓左转从子能外行诸阳右转从午能内行诸隂于经亦有据乎
　　曰此皆臆説素难不载不惟悖其经防而所説亦自相矛盾者多矣彼谓阳日阳时阳经穴开故甲子日甲戌时甲胆窍隂井开此固然也丙子时属于乙丑日辰乃隂日阳时也而谓丙小肠前谷荣穴开其与阳日阳时之説合乎否乎经曰邪气者常随四时之气血而入客也因其隂气则入隂经因其阳气则入阳脉不可为度然必从其经气辟除其邪则乱气不生四时之气所在如春气在经脉夏气在孙络秋气在皮肤冬气在骨髓之类故曰春刺井夏刺荣季夏刺俞秋刺经冬刺合亦因四时之气所在而刺之也又曰谨其时病可与期葢言谨其气之所在之时而刺之是谓逢时如病在三阳必其气在于阳分而刺之病在三隂必其气在于隂分而刺之故古人刺法惟以气之所在之处穴俞为开气之不在之处穴俞为阖并无所谓阳日阳时阳穴开隂日隂时隂穴开之説又尝考之经曰补写以时与气开阖相合者气当时刻谓之开已过未至谓之阖葢邪来朝应之时如波陇起察其在何穴分即于此时而刺之谓之开若依何公某穴某时某穴开宜刺某穴或遇邪至所定时穴刺之固宜或邪已过未至亦依其所定时穴刺之宁不反増其病耶经曰刺不知四时之经病之所在反之则生乱气此之谓也经曰隂井木阳井金隂荣火阳荣水隂经土阳经木隂俞金阳俞火隂合水阳合土今何公尽变其法皆以十干配之十经取干旺日时而注井荣俞经合故甲日甲时取属甲胆而甲胆阳井之金亦依日干而变为木小肠前谷荣水亦依日干而变为火然三焦包络又依难经而无所变颠倒错乱如此与经合乎否乎周身十二经各有井荣俞经合其所主病亦各不同假如病在肝宜针肝之荣穴行间乃曰乙日肝之荣穴不属行间而属心之荣穴少府舍肝之荣而针心之荣是谓乱经病可去乎不可去乎又谓阳日气先血后隂日气后血先此亦不通之论就以彼之所言证之彼云甲与己合己日己巳时脾引血出甲戌时胆引气行固合隂日血先气后説矣然甲日己巳时居前而脾亦可引血先出甲戌时居后而胆亦可引气后行如此则阳日血亦可先气亦可后矣何其言之不审耶【机】按经曰荣者水谷之精气其始从中焦注手太隂阳明以次相传至足厥隂复还注手太隂入于脉与息数呼吸应此经脉行度终始也荣气一周于身外至身体四肢内至五藏六府无不周徧故其五十周无隂阳昼夜之殊与卫气之行不同卫者水谷之悍气出于上焦行于脉外温分肉充皮肤司开阖不与脉同行不与息数同应昼但周阳于身体四肢之外不能入五藏六府之内夜但周隂于五藏六府之内不能出身体四肢之外故必五十周至平旦方与荣大防于肺手太隂也荣卫之行各有常度如此而谓阳日气先血后隂日气后血先不自知其乱经防也大矣岂可为法于天下可传于后世哉【难经言荣气之行常与卫气相随上下由息而动巢元方谓气行则血行气住则血住似皆未达荣卫异行之防也】
　　或曰指微赋言养子时刻注穴者谓逐时干旺气注藏府井荣之法也每一时辰相生养子五度各注井荣俞经合五穴昼夜十二时气血行过六十俞穴也假令甲日甲戌时胆统气出窍隂穴为【井木】流至小肠为荣【火气】过前谷穴注至胃为俞【土气】过陷谷穴并过本原坵墟穴行至大肠为经【金气】过阳谿穴入于膀胱为合【水气】入委中穴而终是甲戌时木火土金水相生五度一时辰流注五穴毕也与七韵中所説亦相通否
　　曰荣卫昼夜各五十度周于身皆有常度无太过无不及此平人也为邪所中则或速或迟莫得而循其常度矣今何公于七韵中谓井荣俞经合五穴每一穴占一时如甲日甲戌时胆出窍隂丙子时流于小肠前谷戊寅时流于胃合谷并过本原坵墟庚辰时行于大肠阳谿壬午时入于膀胱委中再遇甲申时注于三焦六穴带本原共十二穴是一日一夜气但周于此数穴也且五藏五府于经井荣俞经合每一穴占一时独三焦六穴占一时包络五穴占一时而赋乃言甲戌一时木火土金水相生五度一时流注五穴毕与韵中所语大不相合赋与韵出于一人何其言之抵牾若是不知不善于措辞耶不知赋韵两不相通耶赋注又言昼夜十二时血气行过六十俞穴考其针刺定时昼夜周环六十首图乃知一时辰相生养子五度之説矣假如甲日甲戌时甲阳木也故胆始窍隂木生前谷火火生陷谷土过坵墟原土生阳谿金金生委中水再遇甲申时注于三焦关冲液门中渚阳池支沟天井六穴不特甲戌时为然一日之中凡遇甲时皆如甲戌时所注之穴也又如乙日乙酉时乙隂木也故肝始大敦木木生少府火火生太白土土生经渠金金生隂陵水再遇乙未时注于包络中冲劳宫大陵间使曲泽五穴不特乙日乙酉时为然一日之中凡遇乙时皆如乙酉时所注之穴也所注皆在本日本时本经注于井穴已后时辰不注井穴已前时辰如癸日癸亥时主肾注于井次至甲子时胆经所注一如甲日甲戌时所注之穴也次至乙丑时肝经所注一如乙日乙酉时所注之穴也次至丙寅时小肠所注一如丙日丙申时所注之穴也举此为例余可类推此所谓昼夜十二时气血行过六十俞穴也但与七韵所説不合莫若删去七韵秪存此説庶免后人心蓄两疑犹豫而不决也虽然二説俱与素难不合无用其法犹辨论之不置者将使读者不待思索一览即觧其意矣
　　问曰保命全形论所言刺法古圣传心之要典也今之针士畧无一言以及之何耶
