<!-- { "loadSidebar": true } -->
　　赋曰迎者迎于前随者随于后迎接犹提也随送犹按也针在孔穴之内如舟在急流之中拽上曰逆撑下曰顺拽上犹提也撑下犹按也故曰迎而夺之有分寸随而济之有浅深又曰动退空歇迎夺右而写凉推内进搓随济左而补暖动退空三字明言提而出也推内进三字明言按而入也迎随即提按也
　　机按经言提针为写按针为补是知提按只可以言补写不可以释迎随之义
　　赋曰吸而撚针左转为写为迎呼而撚针右转为补为随
　　机按经曰吸则内针无令气忤静以久留无令邪布吸则转针以得气为故呼引针呼尽乃去大气皆出故命曰冩　呼尽内针静以久留以气至为故如待所贵不知日暮其气已至适而自防吸引针气不得出各在其处推阖其门令神气存大气留止故命曰补【呼谓气出吸谓气入转谓转动扪循谓手摸欲气舒缓切谓指按使经脉宣散推按谓排蹙其皮以闭穴弹努使脉气填满下置针凖定审视气已平调则慎守勿更改使疾更生也即此观之则呼吸亦可以言补写不可以释迎随且古人用针但曰转曰动而已并无所谓左转为写右转为补可见赋中所説率多无稽之谈学者师之宁免谬妄】
　　或曰针灸书有针法歌括又有宏纲陈氏针法今详述之以求质正庶使知有所适从也○歌曰先説平针法含针口内温按揉令气散掐穴故教深持针安穴上令他一声随归天部停针再至人次提针向病针退天地人【掐穴着力重些最好令一声左右用针转入孔穴则针易入不差病人亦不知痛】补必随经刺令他吹气频随吹随左转逐归天地人待气停针乆三弹更熨温出针口吸气急急闭其门泻欲迎经取吸则内其针吸时须右转依次进天人转针仍复吸依法要停针出鍼吹出气揺动大其门【凡出针不可猛出猛出必见血也必须作两三次徐徐转而出之有晕针者夺命穴救之穴在手膊上侧筋骨陷中从肩至肘正在当中即是虾蟇儿上边也】○宏纲陈氏谓取穴既正用左手大指掐穴右手置针穴上令一声随内鍼至分寸鍼数穴毕停少时用右手大指及食指持鍼细细动揺进退搓然如手颤之状谓之催气约行五六次觉鍼下沉却用冩法令患人呼气一口随呼转鍼如针左边以右手大指食指持针大指推前食指向后轻提针头左转若针数穴俱依此法转毕仍用右手大指食指持针却用食指连搓三下谓之飞却轻提住针头左转畧退半分许谓之三飞一退依此行至五六次觉针下沉是气至极矣再轻提住针头左转一二次如针右边以左手大指食指持针大指向前食指向后依前法轻提针头右转是针右邉写法欲出针时令欬一声随欬出针此谓之写　补则依前法催气毕觉针下气至却行补法令患人吸气一口随吸转针如针左邉捻针头转向右边以我之右手大指食指持针以大指向后食指向前仍捻针深入一二分使真气深入肌肉之分如针右邉捻针头转向左邉以我之左手大指食指持针食指向前大指向后仍捻针深入一二分若针数穴俱依此法行毕停少时却用手指于针头上轻弹三下如此三次仍用我之左手大指食指持针以大指连搓三下谓之飞将针深进一二分轻提针头转向左邉谓之一进三飞依此法行五六次觉针下沉或针下气热是气至足矣令病人吸气一口随吸出针急以手按其穴此谓之补
　　机按已上二法大同小异但陈氏以搓为飞他家以进为飞无从可考莫知谁是其余有可议者详辨于后兹不复赘
　　或曰撚针之法有左有右有内有外男子左写右补女人右写左补何谓也
　　曰以食指头横纹至指稍为则撚针以大指食指相合大指从食指横纹撚上进至指稍为左为外从指稍撚下退至横纹为右为内内针之时须一左一右撚入穴俞经曰知为针者信其左不知为针者信其右谓当刺时先以左手厌按弹努爪切使气来如动脉应指然后以右手持针刺之待气至针动因推针而内之是谓补动针而伸之是谓写古人补写心法不出乎此何尝有所谓男子左写右补女人左补右写也哉是知补写转针左右皆可但当识其内则补伸则写耳后人好竒广立诸法徒劳无益
　　或曰今针家有十四法又有青龙摆尾白虎摇头苍探穴赤凤迎源龙虎交战龙虎升腾子午捣臼烧山火透天凉阳中隠隂隂中隠阳抽添法调气进气纳气留气种种诸法亦可师欤否欤
　　曰此法多出金针赋观其自序可谓得之难宝之至考其针法合理者少悖理者多错杂紊乱繁冗重复今敢条陈以俟明哲
　　三才法
　　补者呼气初针刺至皮内号曰天才少停进针刺至肉内号曰人才又停进针刺至筋骨之间号曰地才得气补之再停良乆退针人部待气沉倒针朝病进退往来飞经走气尽在其中　写者吸气针至天部少停直至地部得气写之再停良乆退针人部待气沉倒针朝病施法同前少停者三息也再停者五息也
　　经曰徐而疾则实疾而徐则虚者谓徐出针而疾按之则真气不泄而实也疾出针而徐按之则邪气得出而虚也赋言内针作三次进出针作三次退与经文徐而疾疾而徐之意大不相合且针出内而分三才肉厚穴分用之无碍肉薄去处法将何施故针者惟当察其肉之厚薄而酌其宜庶几无害经曰刺有浅深各正其理此之谓也他篇又云补法三次进一次退【假如此穴五分先针入二分得气再入二分得气更入一分撞五分止然后急出其针便以左手大指按其针孔勿令出血】写法一次进三次退【假如此穴合针五分便针入五分得气便退针二分少停又退二分少停得气则起针慢出不闭针孔令其气出】　与此补作三次进二次退写作二次进三次退前后所言亦自相矛盾矣经曰义无斜下者欲端以正也谓指直刺针无左右也惟针阳分或卧针取之赋言倒针朝病与经相反其曰飞经走气考经无载不敢妄议
　　气法
　　病未退者针下如根推之不动转之不移此为邪气吸拔其针未可出针出则病复再须补写停以待之直病势已退针下防松如鱼吞钩之状乃真气至也方可出针豆许搓而停之补者吸之去疾急扪其穴写者呼之去徐不闭其穴
　　经曰八正者所以八风之虚邪以时至者也四时者所以犯春夏秋冬之气所在以时调之也然八正谓八节之正气也八风者【东方婴儿风南方大弱风西方刚风北方大刚风东北方凶风东南方弱风西南方谋风西北方折风】虚邪也谓乘人之虚而为病者也以时至者谓天应太乙移居以八节之前后风朝中宫而至者也【义具天元玉册○如立春节前后数日宜东北风若于此时而得西南风乃从后冲来谓之虚邪如春分节前后数日宜东风若遇西风亦谓之虚邪应时者为正冲时者为邪】八正虚邪宜避之而勿犯若以身之虚而逢天之虚两虚相感其气至骨入则伤五藏故曰天忌不可不知也四时之气所在谓春气在经脉夏气在孙络秋气在皮肤冬气在骨髓也【机】按此以八节之正气八风之虚邪应时而来者谓之正非时而至者谓之邪人能而避之无用于针刺也或有所犯当随四时之气所在而调之此亦气之法也故集见于此
　　经曰凡刺必日月星辰四时八正之气气定乃刺之如二分二至前后五日气未定也然日月者谓日之寒温月之空满也月始生则血气始精卫气始行月郭满则血气实肌肉坚月郭空则肌肉减经络虚卫气去形独居是以天寒无刺天温无凝月生无写月满无补月郭空无治是谓因天时而调血气也【标幽赋谓午前卯后太隂生而疾温离左酉南月死朔而速冷此以月之生死为期午前卯后者辰巳二时也当此之时太隂月生是故月郭空无写宜疾温之离左酉南者未申二时也当此之时太隂月死是故月郭盈无补宜速冷之将一月此一日也又云望不补晦不写不夺而朔不济者望每月十五日也晦每月三十日也有上下上或初七或初八下或二十二或二十三朔每月初一日也】四时八正之气者谓四时正气八节之风来朝于太乙者也【义具天元玉册中】谨其气之所在而刺之气定乃刺者谓八节之风气静定乃可以刺经络之虚实故厯忌云八节前后各五日不可刺灸以气未定故也【机】按此亦因天时而用针刺皆气之法也故附次焉
　　经曰水下一刻人气在阳分水下二刻人气在隂分故病在三阳必气在阳分而刺之病在三隂必气在隂分而刺之谨气之所在是谓逢时是知气之所在谓之实谓之来气之不在谓之虚谓之去故云刺实者刺其来也刺虚者刺其去也此言气之存亡之时以虚实而刺之是也故曰谨其时病可与期失时反百病不治此之谓也又曰邪气者常随四时之气血而入客也至其变化不可为度然必从其经气辟除其邪则乱气不生失时反者如春气在经脉反刺络脉令人少气夏气在孙络反刺经脉令人解防秋气在皮肤反刺筋骨令人寒栗冬气在骨髓反刺肌肉令人善忘故刺不知四时之经病之所在反之则生乱气
　　经曰写实者气盛乃内针针与气俱内以开其门如利其户针与气俱出精气不伤邪气乃下外门不闭以出其疾揺大其道如利其路是为大写必切而出大气乃屈【切急也疾出其针也大气大邪之气】补虚者持针勿置以定其意呼内针气出针入针孔四塞精无从去方实而疾出针气入针出热不得还闭塞其门邪气布散精神乃存动气时近气不失逺气乃来是谓追之【言但闭宻其穴俞勿令其气散写近气已至之气逺气未至之气欲动经气而为补必水刻气之所在而刺之是谓得时而调之追补也】经曰邪气中人因其隂气则入隂经因其阳气则入阳脉无常处也在阳与隂不可为度从而察之三部九卒然逢遇早遏其路【谓即写之径路既絶则邪气无能为矣此所谓迎而夺之也】帝曰气奈何岐伯曰夫邪去络入于经也舍于血脉之中如涌波之起时来时去不常在于所之处故曰方其来也必按而止之止而取之又曰无逢其冲而写之【冲谓应水刻数之平气也工以为邪而写之则误矣】故曰其来不可逢也邪不审若邪已过而写之则真气脱脱则不复邪气复至而病益畜故曰其往不可追也【邪已随经脉流去不可复追使还也】待邪至时发针写矣若先若后血气已虚其病不可取故曰知其可取如发机不知其取如扣椎【机者动之防应之速椎者动之甚觉之迟智者动之防而即知故先时而早治愚者动之甚尚不觉故后时而失治机防椎大因以喻之】故曰知机道者不可挂以髪不知机者扣之亦不发【髪防物也不可挂以髪比髪更防矣言气防动知机者而即知也故曰上工之取气乃救其萌芽是也椎者大杵也言气已大动彼顽者犹且不觉正如以杵撞击亦不知也故曰下工守其已成因败其术是也】
