<!-- { "loadSidebar": true } -->
　　阳中隠隂　先寒后热浅以深针入五分行九阳之数热至便进针一寸行六隂之数乃阳行隂道之理则先补后写也
　　隂中隠阳　先热后寒深而浅先针一寸行六隂之数寒至便退针五分之中行九阳之数乃隂行阳道之理则先写后补也补者直须热至写者直待寒侵抽添法　针入穴后行九阳之数气至慢慢转换将针提按或进或退使气随针到于病所扶针直挿复向下纳回阳倒隂又云抽添即提按出纳之状抽者拔而数拔也添者按而数推也取其要穴先行九阳之数得气随吹按添就随吸提抽其实在乎动摇出内呼吸同法以动摇出内呼吸相兼并施故曰同法谨按生成息数足効也此治瘫痪半身不遂之疾调气法　下针至地复出于人欲气上行将针右撚欲气下行将针左撚欲补先呼后吸欲写先吸后呼气不至者以手循摄以爪切掐以针摇动进退搓撚直待气至以龙虎升腾之法按之在前使气在后按之在后使气在前运气走至病所再用纳气之法扶针直挿复向下纳使气不回若关节阻滞气不过者以龙虎凤四法通经接气驱而运之然用循摄切无不应矣
　　进气法　针入天部行九阳之数气至速卧倒针其气行令病人吸气五七口其针气上行此乃进气之法可治肘臂腰脚身疼亦可龙虎交战走注之病左撚九右撚六是亦住痛之针
　　纳气法　下针之时先行进退之数得气便卧倒针气前行催运到于病所便立起针复向下纳使气不回又云下针之后如真气至针下微微沉如鱼吞钓之状两手持针徐徐按倒令针尖向病使气上行至病所扶针直挿复向下纳使气上行不回也留气法　用针之时先进七分之中行纯阳之数若得气便深入伸提之却退至原处又得气依前法可治痃癖症瘕之病
　　经曰吸则内针无令气忤静以乆留无令邪布吸则转针以得气为故呼引针呼尽乃去大气邪气皆出故命曰写必先扪而循之切而散之推而按之弹而努之爪而下之通而取之外引其门以闭其神呼尽内针静以乆留以气至为故如待所贵不知日暮其气已至适而自防吸引针气不得出各在其处推阖其门令神气存大气【正气】留止故命曰补注云呼谓气出吸谓气入转谓转动扪循谓手摸欲气舒缓切谓指按使经脉宣散推按谓排蹙其皮以闭穴弹怒使脉气满填爪下置针准定通而取之以常法也适平调也审视气已平调则慎守勿更改使疾更生也【机】按古人用针于气未至惟静以乆留待之而已待之气至写则但令吸以转针补则但令呼以转针如气已至则慎守勿失适而自防也何其简而明切而当哉舍此之外别无所谓法也今人于气之未至也安知静以乆留非青龙摆尾则赤凤迎源非进气则留气气之已至也安知慎守勿失非白虎摇头则苍探穴非调气则纳气隂中隠阳阳中隠隂或施龙虎交战或行龙虎升腾或用子午捣臼或运抽添秘诀无非巧立名色聋人之耳目也岂肯用心扩充其古法之未备拯救其时习之难变哉且其所立诸法亦不出乎提按疾徐左撚右撚之外或以彼而防此或移前而那后无非将此提按徐疾左撚右撚六法交错而用之耳舍此别无竒能异术之可称焉是古非今难逃僭逾知我者必以我为不得已焉又按素问扪循切散弹努下推按是施于未针之前凡此不惟补可用而写亦可用也故曰通而取之也
　　问曰赋言生成息数不足为生太过为成补生写成各依藏府息数补冷之时令患人天气入地气出谨按生成息数足病人自觉和暖矣写热之时令患人地气入天气出谨按生成息数足病人自觉清凉矣生成息数者即手阳九息足阳十四息手隂七息足隂十二息是也　赋云要知接气通经须明上接下引接引要知交防息数谨按生成经脉尺寸长短应天常度呼吸动摇出纳数法同行　注云阳经上接下引隂经下接上引交防者如手太阳交防足太阳手少阳交防足少阳手阳明交防足阳明足太隂交防手太隂足少隂交防手少隂足厥隂交会手厥隂若知上下交防须知接气引经谨按生成息数者一呼一吸为一息气行六寸手足三阳手九呼而足十四呼以行卫气过经四寸手足三隂手七吸而足十二吸以行血荣过经七寸手三阳经施针定息皆用九呼足三阳经施针定息皆用十四呼呼者使卫气上行也手三隂经施针定息皆用七吸足三隂经施针定息皆用十二吸吸者使荣气下行也　假如两手三阳经从手上行至头经长五尺施针用九息者一息气行六寸九息九六气行五尺四寸除准经长五尺仍余四寸为催气过他经四寸令气不回也此为上接接则宜补　两足三阳经从头下行至足经长八尺施针用十四息者一息气六寸十息气行六尺四息气行二尺四寸共八尺四寸除准经长八尺仍余四寸为催气过他经四寸令气不回此为下引引则宜写两手三隂经从胸下至手经长五尺五寸施针用七息者一息脉行六寸七息气行七六四尺二寸除准经长三尺五寸外余七寸为催气过他经七寸令气不回　两足三隂经从足上至胸经长六尺五寸施针用十二息者一息脉行六寸寸息六尺二息二六一尺二寸共七尺二寸准经长六尺五寸仍余七寸为催气过他经七寸令气不回此即应天常度也　生成者不足【经短】为生太过【经长】为成补生写成　呼吸动揺出纳同行者假如阳经十四息随呼按而动之就随吸提而动之如此就完了一十四息之数余经仿此同行者呼吸动揺出纳三法一时并用也假令足有疾手无疾补手三阳写足三阳手有疾足无病写手三隂补足三隂　指防赋注云生成数者依天地生成之数也足太阳经手少阳经足少隂经足阳明络手少隂络手厥隂络此三经三络皆迎六分随一分也手太阳经手少隂经手厥隂经足太阳络手少阳络手太隂络此三经三络皆迎七分随二分也足少阳经足厥隂经手阳明络足太隂络此二经二络皆迎八分随三分也手太隂经手阳明经手太阳络足厥隂络此二经二络皆迎九分随四分也足阳明经足太隂经足少阳络足少隂络此二经二络皆迎一寸随五分也斯皆经络相合补生写成不过一寸盖取五行生成之数如天一生水地六成之之类
　　经曰星辰者所以制日月之行乃二十八宿之成应水漏刻者也从房至毕十四宿水下五十刻半日之度也为阳阳主昼从昴至心亦十四宿水下五十刻终日之度也为隂主夜灵枢经曰水下一刻人气在三阳水下二刻人气在隂分又曰日行一舍人气行于身一周与十分身之八以至日行二十八舍人亦行于身五十周与十分身之四又曰周身十六丈二尺以应二十八宿合漏水百刻都行八百一十丈以分昼夜也故人一万三千五百息气行五十周于身水下百刻日行二十八宿也【机】按此则人气应天之常度也一呼脉行三寸一吸脉行三寸呼吸定息脉行六寸乃言无病人也人有所病则血气澁滞经络壅塞莫能循其常度而行矣经曰天温日明则人血淖液而卫气浮天隂日寒则人血凝泣而卫气沉此人气因天时而失常度也病挟热者呼吸必疾而脉行速病兼寒者呼吸必慢而脉行迟此人气因其病而失常度也若依其法接某经当几呼过几寸岂能一一中其肯綮者耶素难虽不明言接气通经始初针砭之设莫非接气通经法也经曰病在上者阳也病在下者隂也病先起隂者先治隂而后治阳病先起阳者先治阳而后治隂又曰身形有痛九无病则缪刺之缪刺者左痛刺右右痛刺左此刺络也又曰邪客于经左盛则右病右盛则左病或左痛未已而右脉先病如此者必巨刺之巨刺者左痛刺右右痛刺左此刺经也气陷而邪下从其经上取之以掣其气上也气逆而邪上随其经下取之以引其气下也病若在中则傍取之【左刺右右刺左】
　　又曰气积于胷中者上取之写人迎天突喉中积于腹中者下取之写三里与气街上下皆满者傍取之上下取之【上天突人迎下气街三里】与季脇之下一寸重者鸡足取之诊视其脉大而急及絶不至者及腹皮急甚者不可刺也又曰审其隂阳以别柔刚阳病治隂隂病治阳【即从阳引隂从隂引阳以左治右以右治左亦同】
　　又曰当补之时何所取气当写之时何所置气然浮气之不循经者为卫气其精气之行于经者为荣气葢补则取浮气之不循经者以补虚处写则从荣置其气而不用犹弃置之也然病有虚实不一补写之道亦不一是以阳气不足【浮气】而隂气有余则先补阳而后写隂以和之隂气不足而阳气有余则先补隂而后写阳以和之如此则荣卫自然通行矣又曰用针者必先察其经络之虚实切而循之弹而按之视其应动者乃后取之而下之六经调者谓之不病虽病亦自巳也一经上实下虚而不通者此必有横络盛加于大经令之不通视而写之此所谓解结也上寒下热先刺其项太阳乆留之已刺则熨项与背令热令热下合乃止此所谓推而上之者也上热下寒视其虚脉而陷之于经络者取之气下乃止此所谓引而下之者也大热遍身狂言妄闻妄见视足阳明及大络取之虚者补之血而实者写之因其偃卧居其头前以两手四指挟按颈动脉乆持之卷而切推下至缺盆中而复止如前热去乃止此所谓推而散之者也　凡此莫非通经接气但不以呼吸多少而为经脉长短之耳指微赋注所释譬犹援儒入释以璞乱玉何其谬哉
　　或曰今医用针动輙以袖覆手暗行指法谓其法之神秘弗轻示人惟恐有能盗取其法者不知果何法耶
　　曰金针赋十四法与夫青龙摆尾等法可谓已尽之矣舍此而他求法之神秘吾未之信也况此等法证之于经则有悖于经质之于理则有违于理彼以为神我以为诡彼以为秘我以为妄固可以娱弄世人实所以见鄙识者古人有善惟恐不能及人今彼吝啬至此法虽神秘殆必神亦不佑法亦不灵也奚足尚哉
　　或曰今医置针于穴畧不加意或谈笑或饮酒半晌之间又将针撚几撚令呼几呼仍复登筵以足其欲然后起针果能愈病否乎
　　曰经云凡刺之真必先治神又云手动若务针耀而匀静意视义观适之变又云如临深渊手如握虎神无营于众物又云如待所贵不知日暮凡此数説敬乎怠乎又云虚之与实若得若失实之与虚若有若无谓气来实牢者为得濡虚者为失气来实牢濡虚以随济迎夺而为得失也
　　又曰有见如【如读为而】入有见如出葢谓入者以左手按穴待气已至乃下针针入其气尽乃出针也
　　又曰既至也量寒热而留疾寒则留之热则疾之留者迟也疾者速也凡补者按之迟留写者提之疾速也又曰刺热厥者留针反为寒刺寒厥者留针反为热刺热厥者二刺隂而一刺阳刺寒厥者二刺阳而一刺隂【机】按已上数条此皆费而隠者也敬者能之乎怠者能之乎古人所以念念在兹不敢顷刻而怠忽者惟恐虚实得失而莫知寒热疾留而失宜也因摭而辑之于此庶使后学将以逞今之弊而变今之习也欤
　　或曰诸家针书载某穴针几分留几呼灸几壮出于经欤否欤
