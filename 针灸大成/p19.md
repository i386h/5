<!-- { "loadSidebar": true } -->
　　岐伯曰：圣人之起天地之数也，一而九之，故以立九野，九而九之，九九八十一，以起黄钟数焉。以针应九数也。何以言之？一者，天也。天者，阳也。五脏之应天者肺，肺者，五脏六腑之华盖也，皮者，肺之合也，人之阳也，故为之治针，必大其头而锐其末，令毋得深入而阳气出。二者，地也。人之所以应土者肉也。故为之治针，必筒其身而圆其末，令毋得伤肉分，伤则气得竭。三者，人也。人之所以成生者，血脉也。故为之治针，必大其身而圆其末，令可以按脉勿陷，以致其气，令邪气独出。四者，时也。时者，四时八风之客于经络中为痼病者也。故为之治针，必筒其身而锋其末，令可以泻热出血而痼病竭。五者，音也。音者，冬夏之分，分于子午，阴与阳别，寒与热争，两气相搏，合为痈脓者也。故为之治针，必令其末如剑锋，可以取大脓。六者，律也。律者，调阴阳四时而合十二经脉，虚邪客于经络，而为暴痹者也。故为之治针，必令尖如 ，且圆且锐，中身微大，以取暴气。七者，星也。星者，人之七窍，邪之所客于经而为痛痹，舍于经络者也。故为亡治针，令尖如蚊虻喙，静以徐往，微以久留，正气因之，真邪俱往，出针而养者也。八者，风也。风者，人之股肱八节也。八正之虚风，八风伤人，内舍于骨解腰脊节腠之间为深痹也。故为之治针，其身，锋其末，可以取深邪远痹。九者，野也。野者，人之节解皮肤之间也。淫邪流溢于身，如风水之状而溜，不能过于机关大节者也。故为之治针，令尖如挺，其锋微圆，以取大气之不能过于关节者也。一天、二地、三人、四时、五音、六律、七星、八风、九野，身形亦应之。针有所宜，故曰九针。人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入气应风，人九窍三百六十五节应野。故一针皮，二针肉，三针脉，四针五脏筋，五针骨，六针调阴阳，七针益精，八针除风，九针通九窍，除三百六十五节气，此之谓有所主也。

　　卷四　《素问》九针论

　　九针式

　　帝曰：针之长短有数乎？岐伯对曰：一曰 针，取法于巾针，头大末锐，末平半寸卒锐之，长一寸六分。二曰圆针，取法于絮针，筒其身而卵其锋，针如卵形，圆其末，长一寸六分。三曰 针（缇音低），取法于黍粟之锐，长三寸半。四曰锋针，取法于絮针，筒其身锋其末，刃三隅，长一寸六分。五曰铍针，取法于剑，锋末如剑，广二寸半，长四寸。六曰圆利针，取法于 针，且圆且锐，微大其末，反小其身，又曰中身微大，长一寸六分。七曰毫针，取法于毫毛，尖如蚊虻喙，长三寸六分。八曰长针，取法于綦针，锋利身薄，长七寸。九曰大针，取法于锋针，尖如挺，其锋微圆，长四寸。此九针之长短也。

　　九针图 针　 平半寸，长一寸六分，头大末锐，病在皮肤，刺热者用此，今之名箭头针是也。

　　圆针　 其身圆，锋如卵形，长一寸六分。揩摩分肉用此。

　　 针　 其锋如黍粟之锐，长三寸五分，脉气虚少用此。

　　锋针　 其刃三隅，长一寸六分，发痼疾刺大者用此，今之所谓三棱针是也。

　　 针　 一名铍针。末如剑锋，广二寸半，长四寸，破痈肿出浓，今名剑针是也。

　　圆利针　 尖如 ，且圆且利，其末微大，长一寸六分，取暴痹刺小者用此。

　　毫针　 法象毫，尖如蚊虻喙，长三寸六分，取痛痹刺寒者用此。

　　长针　 锋如利，长七寸，痹深居骨解腰脊节腠之间者用此，今之名跳针是也。

　　大针　 一名燔针，长四寸，风虚肿毒，解肌排毒用此。

　　卷四　《素问》九针论

　　制针法

　　《本草》云：马衔铁无毒。《日华子》云：古旧铤者好，或作医工针。

　　按：本草柔铁即熟铁，有毒，故用马衔则无毒。以马属午，属火，火克金，解铁毒，故用以作针。古曰：金针者，贵之也。又金为总名，铜、铁、金银之属皆是也。若用金针更佳

　　卷四　《素问》九针论

　　煮针法

　　先将铁丝于火中 红，次截之，或二寸，或三寸，或五寸，长短不拘。次以蟾酥涂针上，仍入火中微 ，不可令红，取起，照前涂酥 二次，至第三次，乘热插入腊肉皮之里、肉之外，将后药先以水三碗煎沸，次入针肉在内，煮至水干，倾于水中，待冷，将针取出。于黄土中插百余下，色明方佳，以去火毒，次以铜丝缠上，其针尖要磨圆，不可用尖 。

　　麝香（五分） 胆矾 石斛（各一钱） 穿山甲 当归尾 朱砂 没药 郁金 川芎 细辛（各三钱） 甘草节 沉香（各五钱） 磁石（一两能引诸药入铁内）

　　又法：用乌头、巴豆各一两，硫黄、麻黄各五钱，木鳖子、乌梅各十个，同针入水，用瓷罐内煮一日，洗择之，再用止痛没药、乳香、当归、花乳石各半两，又如前水煮一日，取出，用皂角水洗，再于犬肉内煮一日，仍用瓦屑打磨净端直，用松子油涂之，常近人气为妙

　　卷四　《素问》九针论

　　暖针

　　《素问》遗篇注云：用圆利针、长针，未刺之时，先口内温针，暖而用之。又曰：毫针于人近体，暖针至温方刺。

　　按：口体温针，欲针入经络，气得温而易行也。今或投针于热汤中，亦此意耳。口温与体温微有不同，口温者针头虽热，而柄尚寒，不若着身温之，则针通身皆热矣。

　　卷四　《素问》九针论

　　火针

　　火针即淬针，频以麻油蘸其针，灯上烧令通红，用方有功。若不红，不能去病，反损于人。烧时令针头低下，恐油热伤手，先令他人烧针，医者临时用之，以免手热。先以墨点记穴道，使针时无差。火针甚难，须有临阵之将心，方可行针。先以左手按穴，右手用针，切忌太深，恐伤经络，太浅不能去病，惟消息取中耳。凡行火针，必先安慰病患，令勿惊惧，较之与灸一般，灸则疼久，针则所疼不久，一针之后，速便出针，不可久留，即以左手速按孔，则能止疼。人身诸处皆可行火针，惟面上忌之。火针不宜针香港脚，反加肿痛，宜破痈疽发背，溃脓在内，外面皮无头者，但按毒上软处以溃脓，其阔大者，按头尾及中以墨点记，宜下三针，决破出脓，一针肿上，不可按之，即以手指从两旁捺之。令脓随手而出，或肿大脓多，针时须侧身回避，恐脓射出污身也。

　　卷四　《素问》九针论

　　温针

　　王节斋曰：近有为温针者，乃楚人之法。其法针穴上，以香白芷作圆饼，套针上，以艾灸之，多以取效。然古者针则不灸，灸则不针。夫针而加灸，灸而且针，此后人俗法。此法行于山野贫贱之人，经络受风寒致病者，或有效，只是温针通气而已。于血宜衍，于疾无与也。古针法最妙，但今无传，恐不得精高之人，误用之则危拙出于顷刻。惟灸得穴，有益无害，允宜行之。近风衰弱之人，针灸并用，亦无妨。

　　卷四　《素问》九针论

　　治折针法

　　一用磁石（即吸铁石）引其肉中，针即出。

　　一用象牙屑碾细，水和涂上即出。

　　一用车脂成膏子，摊纸上如钱大，日换三五次，即出。

　　一用鸟翎三五枝，火炙焦为末，好醋调成膏，涂上，纸盖一二次，其针自出。

　　一用腊姑脑子，捣烂涂上即出。

　　一用硫黄研细，调涂上，以纸花贴定，觉痒时，针即出。

　　一用双杏仁捣烂，以鲜脂调匀，贴针疮上，针自出。倘经络有伤，脓血不止，用黄 、当归、肉桂、木香、乳香、沉香，别研绿豆粉糊丸，每五十丸，热水服之。

　　卷四

　　《内经》补泻

　　帝曰：余闻刺法，有余者泻之，不足者补之。岐伯曰：百病之生，皆有虚实，而补泻行焉。泻虚补实，神去其室，致邪失正，真不可定，粗之所败，谓之天命。补虚泻实，神归其室，久塞其空，谓之良工。

　　凡用针者，随而济之，迎而夺之，虚则实之，满则泻之，菀陈则除之，邪盛则虚之。徐而疾则实，疾而徐则虚。言实与虚，若有若无。察后与先，若存若亡。为虚与实，若得若失。虚实之要，九针最妙。补泻之时，以针为之。泻曰迎之，必持内之，放而出之，排阳得针，邪气得泄。按而引针，是谓内温，血不得散，气不得出也。补曰随之，随之意若妄之。若行若按，如蚊虻止，如留如还，去如弦绝，令左属右，其气故止。外门已闭，中气乃实，必无留血，急取诛之。

　　刺之而气不至，无问其数，刺之而气至，乃去之，勿复针。

　　针有悬布天下者五：一曰治神，二曰知养身，三曰知毒药，四曰制砭石大小，五曰知腑脏血气之诊。五法俱立，各有所先。今末世之刺也，虚者实之，满者泄之，此皆众工所共知也。

　　若夫法天则地随应而动，和之者若响，随之者若影，道无鬼神，独来独往。帝曰：愿闻其道？岐伯曰：凡刺之真，必先治神，五脏已定，九候已备，后乃存针。众脉不见，众凶弗闻，外内相得，无以形先，可玩往来，乃施于人；人有虚实，五虚勿近，五实勿远。至其当发，不容睫。手动若务，针耀而匀，静意视义，观适之变，是谓冥冥，莫知其形。见其乌乌，见其稷稷，从见其飞，不知其谁？伏如横弩，起如发机。

　　刺虚者须其实，刺实者须其虚，经气已至，慎守勿失，浅深在志，远近若一，如临深渊，手如握虎，神无营于众物，义无邪下，必正其神。

　　小针之要，易陈而难入。粗守形，上守神，神乎，神客在门。未睹其疾，恶知其原？刺之微，在速迟。粗守关，上守机，机之动，不离其空。空中之机，清净而微。其来不可逢，其往不可追。知机之道者，不可挂以发。不知机道，扣之不发。知其往来，要与之期。粗之暗乎。妙哉，工独有之。往者为逆，来者为顺，明知逆顺，正行无问，迎而夺之，恶得无虚？随而济之，恶得无实？迎之随之，以意和之，针道毕矣。

　　凡用针者，虚则实之，满则泄之，菀陈则除之，邪盛则虚之。大要曰：持针之道，坚者为实，正指直刺，无针左右。神在秋毫，属意病者。审视血脉，刺之无殆。方刺之时，必在悬阳，及与两卫。神属勿去，知病存亡。血脉者在 横居，视之独澄，切之独坚。

