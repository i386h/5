<!-- { "loadSidebar": true } -->
　　黄蜂出洞：大热。做法：先掐心经，次掐劳宫，先开三关，后以左右二大指从阴阳处起，一撮一上，至关中离坎上掐穴。发汗用之。

　　水底捞月：大寒。做法：先清天河水，后五指皆跪，中指向前跪，四指随后，右运劳宫，以凉气呵之，退热可用。若先取天河水至劳宫，左运呵暖气，主发汗，亦属热。

　　凤单展翅：温热。用右手大指掐总筋，四指翻在大指下，大指又起又翻，如此做至关中，五指取穴掐之。

　　打马过河：温凉。右运劳宫毕，屈指向上，弹内关、阳池、间使，天河边，生凉退飞经走气：先运五经，后五指开张一滚，做关中用手打拍，乃运气行气也，治气可用。又以一手推心经，至横纹住，以一手揉气关，通窍也。

　　按弦搓摩：先运八卦，后用指搓病患手，关上一搓，关中一搓，关下一搓，拿病患手，轻轻慢慢而摇，化痰可用。

　　天门入虎口：用右手大指掐儿虎口，中指掐住天门，食指掐住总位，以左手五指聚住揉斗肘，轻轻慢慢而摇，生气顺气也。又法：自干宫经坎艮入虎口按之，清脾。

　　猿猴摘果：以两手摄儿螺蛳上皮，摘之，消食可用。

　　赤凤摇头：以两手捉儿头而摇之，其处在耳前少上，治惊也。

　　二龙戏珠：以两手摄儿两耳叶戏之，治惊。眼向左吊则右重，右吊则左重；如初受惊，眼不吊，两边轻重如一，如眼上则下重，下则上重。

　　丹凤摇尾：以一手掐劳宫，以一手掐心经，摇之。治惊。

　　黄蜂入洞：屈儿小指，揉儿劳宫，去风寒也。

　　凤凰鼓翅：掐精宁、威灵二穴，前后摇摆之，治黄肿也。

　　孤雁游飞：以大指自脾土外边推去，经三关、六腑、天门、劳宫边，还止脾土，亦治黄肿也。

　　运水入土：以一手从肾经推去，经兑、干、坎、艮至脾土按之，脾土太旺，水火不能既济，用之，盖治脾土虚弱。

　　运土入水：照前法反回是也。肾水频数无统用之。又治小便赤涩。

　　老汉扳缯：以一指掐大指根骨，一手掐脾经摇之，治痞块也。

　　斗肘走气：以一手托儿斗肘运转，男左女右，一手捉儿手摇动，治痞。

　　运劳宫：屈中指运儿劳宫也。右运凉，左运汗。

　　运八卦：以大指运之，男左女右，开胸化痰。

　　运五经：以大指往来搓五经纹，能动脏腑之气。

　　推四横：以大指往来推四横纹，能和上下之气，气喘腹痛可用。

　　分阴阳：屈儿拳于手背上，四指节从中往两下分之，分利气血。

　　和阴阳：从两下合之，理气血用之。

　　天河水：推者，自下而上也。按住间使，退天河水也。

　　掐后溪：推上为清，推下为补，小便赤涩宜清，肾经虚弱宜补。

　　掐龟尾：掐龟尾并揉脐，治儿水泻，乌痧，膨胀，脐风，月家盘肠等惊。

　　揉脐法：掐斗肘毕，又以左大指按儿脐下丹田不动，以右大指周遭搓摩之，一往一掐斗肘下筋，曲池上总筋，治急惊。

　　斗肘图　止吐泻法：横门刮至中指一节掐之，主吐；中指一节内推上，止吐。

　　板门推向横门掐，止泻；横门推向板门掐，止吐。

　　提手背四指内顶横纹，主吐；还上，主止吐。

　　手背刮至中指一节处，主泻；中指外一节掐，止泻。

　　如被水惊，板门大冷；如被风惊，板门大热。

　　如被惊吓，又热又跳，先扯五指，要辨冷热。

　　如泻黄尿，热；泄清尿，冷，推外脾补虚，止泻。

　　卷十

　　六筋

　　六筋图　手六筋，从大指边，向里数也。

　　第一、赤筋：乃浮阳属火，以应心与小肠。主霍乱，外通舌；反则燥热，却向干位掐之，则阳自然即散也。又于横门下本筋掐之，下五筋仿此。

　　第二、青筋：乃纯阳属木，以应肝与胆。主温和，外通两目；反则赤涩多泪，却向坎位掐之，则两目自然明矣。

　　第三、总筋：位居中属土，总五行，以应脾与胃。主温暖，外通四大板门；反则主肠鸣霍乱，吐泻痢症，却在中界掐之，四肢舒畅矣。

　　第四、赤淡黄筋：居中分界，火土兼备，以应三焦。主半寒半热，外通四大板门，周流一身；反则主壅塞之症，却向中宫掐之，则元气流通，除其壅塞之患矣。

　　第五、白筋：乃浊阴属金，以应肺与大肠。主微凉，外通两鼻孔；反则胸膈胀满，脑昏生痰，却在界后掐之。

　　第六、黑筋：乃重浊纯阴，以应肾与膀胱。主冷气，外通两耳；反则主 羸昏沉，却在坎位掐之。

　　内热外寒，掐浮筋止。作冷，掐阳筋即出汗。

　　诸惊风，掐总筋可治。作寒，掐心筋即转热。

　　作热，掐阴筋即转凉。内热外热，掐肾筋止。

　　卷十　六筋

　　手面图

　　脾土赤色，主食热，青色主食寒。

　　大肠经赤红色，主泻痢，青色主膨胀。

　　小肠经赤色，主小便不通，青色主气结。

　　心经赤红色，主伤寒，青色主多痘。

　　三焦经青红色，主上焦火动，一寒一热。紫色主中焦火动发热。青色主下焦动阴也。

　　肺经筋见多嗽，主痰热。

　　肝经赤红色，主伤食，青紫色主痞块。

　　肾经筋见，主小便涩，赤轻青重。

　　命门青红色，主元气虚，青黑色主惊。

　　五指梢头冷，主惊。中指热，伤寒。中指冷，主麻痘疹。

　　掌中五色属五脏。

　　诸经脉俱隐不见，是伏于掌心，当以灯照之，则可辨症候，宜发汗表出。亦有掌心关上下有筋者，无定形定色，临推验看治。

　　卷十　六筋

　　掐足诀

　　凡掐男左手右足，女右手左足。

　　大敦穴：治鹰爪惊，本穴掐之就揉。

　　解溪穴：治内吊惊，（一名鞋带风）。往后仰，本穴掐之就揉。

　　中廉穴：治惊来急，掐之就揉。

　　涌泉穴：治吐泻，男左转揉之，止吐；右转揉之，止泻。女反之。

　　仆参穴：治脚掣跳，口咬，左转揉之补吐，右转补泻。又惊又泻又吐，掐此穴及脚中指承山穴：治气吼发热，掐之又揉。

　　委中穴：治望前扑，掐之。

　　脚穴图　男左脚，女右脚

　　卷十

　　治小儿诸惊推揉等法

　　第一、蛇丝惊：因饮食无度，劳郁伤神，拉舌，四肢冷，口含母乳，一喷一道青烟，肚上起青筋，气急，心经有热。推天河水二百，退六腑，运八卦各一百，推三关、运水入土、运五经、水底捞月各五十，用火于胸前 四焦，于小便头上轻掐一爪，用蛇蜕四足缠之，便好。

　　第二、马蹄惊：因食荤毒，热于脾胃，四肢乱舞是也。因风受热。推三关、肺经脾土各一百，运八卦五十，运五经七十，推天河水三百，水底捞月、飞经走气各二十，掐天心穴及总心二筋， 手心、肩膊上、脐下、喉下各一壮，其气不进不退，浮筋掐之。

　　第三、水泻惊：因生冷过度，乳食所伤，脏腑大寒，肚响身软，唇白眼翻。推三关一百，分阴阳、推太阳各二百，黄蜂入洞十二，将手心揉脐及龟尾各五十，男左女右手后， 颊车各一壮，更推摩背心演、总筋，脚上。

　　第四、潮热惊：因失饥伤饱，饮食不纳，脾胃虚弱，五心烦热，遍身热，气吼口渴，手足常掣，眼红。推三关一十，推肺经二百，推脾土、运八卦、分阴阳各一百，二扇门二十，要汗后，再加退六腑、水底捞月各二十。

　　第五、乌痧惊：因生冷太过，或迎风食物，血变成痧，遍身乌黑是也。青筋过脸，肚腹膨胀，唇黑，五脏寒。推三关、脾土各二百，运八卦一百，四横纹五十，黄蜂出洞二十，二扇门、分阴阳各三十，将手心揉脐五十，主吐泻；肚上起青筋，于青筋缝上 七壮，背上亦之，青筋纹头上一壮，又将黄土一碗研末，和醋一钟，铫内炒过袱包，在遍身拭摩，从头往下推，引乌痧入脚，用针刺破，将火四心 之。

　　第六、老鸦惊：因吃乳食受吓，心经有热，大叫一声即死是也。推三关三十，清天河水，补脾土、运八卦各一百，清肾水五十，天门入虎口，揉斗肘， 囟门、口角上下、肩膊、掌心、脚跟、眉心、心演、鼻梁各一壮。若醒气急掐百劳穴，吐乳掐手足心，或脚来手来，用散麻缠之。将老鸦蒜晒干为末，用车前草擂水调，在儿心窝贴之，或令儿服之。

　　第七、鲫鱼惊：因寒受惊，风痰结壅，乳气不绝，口吐白沫，四肢摆，眼翻，即肺经有病。推三关、肺经各一百，推天河五十，按弦搓摩、运五经各三十，掐五指节三次， 虎口、囟门上、口角上下各四壮，心演、脐下各一壮。小儿半岁，用捞鱼网，温水洗鱼涎与吞。

　　一二岁者，用鲫鱼为末，烧灰乳调，或酒调吞下。

　　第八、肚膨惊：因食伤脾土，夜间饮食太过，胃不克化，气吼，肚起青筋膨胀，眼翻白，五脏寒。推三关一百，推肺经一十，推脾土二百，运八卦、分阴阳各五十，将手揉脐五十，按弦搓摩、精宁穴一十，青筋缝上 四壮。如泻，龟尾骨上一壮；若吐，心窝上下四壮，脚软，鬼眼穴一壮；手软、曲池侧拐各一壮；头软，天心、脐上下，各一壮；若不开口，心窝一壮。

　　第九、夜啼惊：因吃甜辣之物，耗散荣卫，临啼四肢掣跳，哭不出，即是被吓，心经有热。一推三关二十，清天河二百，退六腑一百，分阴阳、清肾水、水底捞月各五十。

　　第十、宿痧惊：到晚昏沉，不知人事，口眼歪斜，手足掣跳，寒热不均。推三关、退六腑、补脾土各五十，掐五手指、分阴阳各一十，按弦搓摩。

　　第十一、急惊：因食生冷积毒以伤胃，肺中有风，痰裹心经心络之间，手掐拳，四肢掣跳，口眼歪斜，一惊便死是也。推三关、脾土、运五经、猿猴摘果各二十，推肺经、运八卦、推四横纹各五十，掐五手指节三次， 鼻梁、眉心、心演、总筋、鞋带，以生姜热油拭之，或在腕上阴阳掐之。

　　第十二、慢惊：因乳食之间，受其惊搐，脾经有痰，切牙，口眼歪斜，眼闭，四肢掣跳，心间迷闷，即是脾肾亏败，久疟被吓。推三关一百，补脾土、推肺经各二百，运八卦五十，掐手五指节、赤凤摇头各二十，天门入虎口，揉斗肘一十，运五经三十。若人事不省，于总筋心穴掐之，或鼻大小，于手青筋上掐之；若心间迷闷，掐住眉心，良久便好，两太阳，心演，用潮粉热油拭之， 心窝上下三壮，手足心各四壮，其气不进不出， 两掌心、肩膊上、喉下各一壮。

