<!-- { "loadSidebar": true } -->
　　肝脉急甚为恶言（一作忘言）；微急为肥气，在胁下若履杯。缓甚为善呕；微缓为水瘕痹。大甚为内痈，善呕衄；微大为肝痹，阴缩，咳引少腹。小甚为多饮；微小为消瘅。滑甚为疝，微滑为遗溺。涩甚为溢饮；微涩为螈 挛筋。

　　脾脉急甚为螈 ；微急为鬲中，食饮入而还出，后沃沫。缓甚为痿厥；微缓为风痿，四肢不用，心慧然若无病。大甚为击仆；微大为疝气，腹里大脓血在肠胃之外。小甚为寒热；微小为消瘅。滑甚为 癃；微滑为虫毒 蝎腹热。涩甚为肠 （一作溃）；微涩为内溃，多下脓血。

　　肾脉急甚为骨痿癫疾；微急为奔豚沉厥，足不收，不得前后。缓甚为折脊；微缓为洞泄。洞泄者，食不化，下嗌还出。大甚为阴痿；微大为石水，起脐下至小腹垂垂然，上至胃脘，死不治。小甚为洞泄；微小为消瘅。滑甚为痈 （一作癃 ）；微滑为骨痿，坐不能起，起则目无所见，视黑丸。涩甚为大痈，微涩为不月沉痔。

　　曰：病亦有甚变（一作病之六变）者，刺之奈何？曰：诸急者多寒，缓者多热，大者多气少血，小者血气皆少，滑者阳气盛而微有热，涩者多血少气而微有寒。是故刺急者，深内而久留之；刺缓者，浅内而疾发针，以去其热；刺大者，微泻其气，无出其血；刺滑者，疾发针而浅内之，以泻其阳气，去其热；刺涩者必中其脉，随其逆顺而久留之，必先按而循之，已发针，疾按其 ，无令出血，以和其诸脉；小者阴阳形气俱不足，勿取以针，而调之以甘药。

　　曰：五脏六腑之气，荥俞所入为合，今何道从入，入安从道？曰：此阳明之别入于内，属于腑者也。曰荥俞与合，各有名乎？曰：荥俞治外脏，经合治内腑。曰：治内腑奈何？曰：取之于合。合各有名乎？曰：胃合入于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉（按大肠合于曲池，小肠合于小海，三焦合于天井，今此不同者，古之别法也。又详巨虚上廉乃足阳明与小肠相合之穴也。与胃合三里，膀胱合委中，胆合阳陵泉，以脉之所入为合不同。三焦合委阳。委阳者，乃三焦下辅 也，亦未见有为合之说）。曰：取之奈何？曰：取之三里者，低跗取之；巨虚者，举足取之；委阳者，屈伸而取之；委中者，屈膝而取之；阳陵泉者，正立竖膝予之齐，下至委阳之阳取之；诸外经者，揄伸而取之。

　　曰：愿闻六腑之病？曰：面热者，足阳明病；鱼络血者，手阳明病；两跗之上，脉坚若陷者，足阳明病，此胃脉也。

　　卷四

　　三部九候第三

　　黄帝问曰：何谓三部？岐伯对曰：上部中部下部，其部各有三候，三候者，有天，有地，有人。上部天，两额之动脉；上部地，两颊之动脉；上部人，耳前之动脉。中部天，手太阴；中部地，手阳明；中部人，手少阴。下部天，足厥阴；下部地，足少阴；下部人，足太阴。下部之天以候肝，地以候肾，人以候脾胃之气。中部之天以候肺，地以候胸中之气，人以候心。上部之天以候头角之气，地以候口齿之气，人以候耳目之气。此三部者，三而成天，三而成地，三而成人。三而三之，合为九，九分为九野，九野为九脏。故神脏五，形脏四，合为九脏。五脏已败，其色必夭，夭必死矣。曰：以候奈何？曰：必先度其形之肥瘦，以调其气之虚实，实则泻之，虚则补之，必先去其血脉而后调之，无问其病，以平为期。

　　曰：决死生奈何？曰形盛脉细，少气不足以息者危。形瘦脉大，胸中多气者死。形气相得者生。参伍不调者病。三部九候皆相失者死。上下左右之脉相应如参舂者病甚。上下左右相失不可数者死。中部之候虽独调，与众脏相失者死。中部之候相减者死。目内陷者死。曰：何以知病之所在？曰：察九候独小者病。独大者病。独疾者病。独迟者病。独热者病。独寒者病。独陷下者病。以左手于左足上去踝五寸而按之，以右手当踝而弹之，其应过五寸以上蠕蠕然者不病。其应疾中手浑浑然者病。中手徐徐然者病，其应上不能至五寸，弹之不应者死。脱肉身不去者死。中部乍疏乍数者死。代脉而钩者，病在络脉。九候之相应也，上下若一，不得相失。一候后则病，二候后则病甚，三候后则病危。所谓后者，应不俱也。察其腑脏，以知生死之期。必先知经脉而后知病脉，真脏脉见者，邪（《素问》无邪字）胜，死也。足太阳之气绝者，其足不可以屈伸，死必戴眼。曰：冬阴夏阳奈何？曰：九候之脉皆平旦死。热中及热病者以日中死。病风者以日夕死。病水者以夜半死。其脉乍数乍疏，乍迟乍疾者，以日乘四季死。形肉已脱，九候虽调者犹死。七诊虽见，九候皆顺者不死。所言不死者，风气之病，及经月之病，似七诊之病而非也，故言不死。若有七诊之病，其脉候亦败者死矣，必发哕噫。必审问其所始病，与今之所方病，而后（《素问》下有各字）

　　切循其脉，视其经络浮沉，以上下逆从循之。其脉疾者不病，其脉迟者病，不往不来者（《素问》作脉不往来者）死，皮肤着者死。曰：其可治者奈何？曰：经病者治其经，络病者治其络（《素问》二络上有孙字），身有痛者治其经络。其病者在奇邪，奇邪之脉则缪刺之。留瘦不移，节而刺之。上实下虚，切而顺之，索其结络脉，刺出其血，以通其气。瞳子高者太阳不足，戴眼者太阳已绝，此决死生之要，不可不察也。

　　卷五

　　针灸禁忌第一（上）

　　黄帝问曰：四时之气，各不同形，百病之起，皆有所生，灸刺之道，何者为宝？岐伯对曰：四时之气，各有所在，灸刺之道，气穴为宝。

　　故春刺络脉诸荥大经分肉之间，甚者深取之，间者浅取之。《素问》曰：春刺散俞，及与分理，血出而止。又曰：春者木始治，肝气始生，肝气急，其风疾，经脉常深，萁气少不能深入，故取络脉分肉之间。《九卷》云春刺荥者正同，于义为是。又曰：春取络脉治皮肤。又曰：春取经与脉分肉之间。二者义亦略同。又曰：春气在经脉。

　　夏取诸俞孙络肌肉皮肤之上。又曰：春刺俞。二者正同，于义为是。长夏刺经。又曰：取盛经孙络，取分间，绝皮肤。又曰：夏取分腠，治肌肉。义亦略同。《素问》曰：夏刺络俞，见血而止。又曰：夏者火始治，心气始长，脉瘦气弱，阳气流（一作留）溢，血温于腠，内至于经，故取盛经分腠，绝肤而病去者，邪居浅也。所谓盛经者，阳脉也。义亦略同。

　　又曰：夏气在孙络，长夏气在肌肉。

　　秋刺诸合，余如春法。秋取经俞，邪气在府，取之于合。素问曰：秋刺皮肤循理，上下同法。又曰：秋者金始治，肺将收杀，金将胜火，阳气在合，阴初胜，湿气及体，阴气未盛，未能深入，故取俞以泻阴邪，取合以虚阳邪，阳气始衰，故取于合。是谓始秋之治变也。又曰：秋气在肤，腠闭者是也。《九卷》又曰：秋取气口，治筋脉。于义不同。

　　冬取井诸俞之分，欲深而留之。又曰：冬取井荥。《素问》曰：冬取俞窍，及于分理，甚者直下，间者散下。俞窍与诸俞之分，义亦略同。又曰：冬者水始治，肾方闭，阳气衰少，阴气坚盛，巨阳伏沉，阳脉乃去，取井以下阴逆，取荥以通气（一云以实阳气）。曰冬取井荥，春不鼽衄。是谓末冬之治变也。又曰：冬气在骨髓。又曰：冬刺井，病在脏取之井。二者正同，于义为是。又曰：冬取经俞治骨髓五脏。五脏则同，经俞有疑。

　　春刺夏分，脉乱气微，入淫骨髓，病不得愈，令人不嗜食，又且少气。春刺秋分，筋挛逆气，环为咳嗽，病不愈，令人时惊，又且笑（一作哭）。春刺冬分，邪气着脏，令人腹胀，病不愈，又且欲言语。

　　夏刺春分，病不愈，令人解堕。夏刺秋分，病不愈，令人心中闷，无言，惕惕如人将捕之。夏刺冬分，病不愈令人少气，时欲怒。

　　秋刺春分，病不愈，令人惕然，欲有所为，起而忘之。秋刺夏分，病不愈，令人益嗜卧，又且善梦（谓立秋之后）。秋刺冬分，病不愈，令人凄凄时寒。

　　冬刺春分，病不愈，令人欲卧不能眠，眠而有见（谓十二月中旬以前）。冬刺夏分，病不愈，令人气上，发为诸痹。冬刺秋分，病不愈，令人善渴。

　　足之阳者，阴中之少阳也。足之阴者，阴中之太阴也。手之阳者，阳中之太阳也。手之阴者，阳中之少阴也。

　　正月、二月、三月，人气在左，无刺左足之阳。

　　四月、五月、六月，人气在右，无刺右足之阳。

　　七月、八月、九月，人气在右，无刺右足之阳。

　　十月、十一月、十二月，人气在左，无刺左足之阴。

　　刺法曰：无刺 之热，无刺漉漉之汗，无刺浑浑（音魂）之脉，无刺病与脉相逆者。上工刺其未生者也。其次刺其未成者也，其次刺其已衰者也。下工刺其方袭者，与其形之盛者，与其病之与脉相逆者也。故曰方其盛也，勿敢毁伤。刺其已衰，事必大昌。

　　故曰上工治未病，不治已病。大寒无刺，大温无凝，月生无泻，月满无补，月郭空无治。

　　新内无刺，已刺勿内。大怒无刺，已刺勿怒。大劳无刺，已刺勿劳。大醉无刺，已刺勿醉。

　　大饱无刺，已刺勿饱。大饥无刺，已刺勿饥。已渴勿刺，已刺勿渴。乘车来者，卧而休之，如食顷乃刺之。步行来者，坐而休之，如行十里顷乃刺之。大惊大怒，必定其气，乃刺之。

　　凡禁者，脉乱气散，逆其荣卫，经气不次，因而刺之，则阳病入于阴，阴病出为阳，则邪复生，粗工不察，是谓伐形；身体淫泺，反消骨髓，津液不化，脱其五味，是谓失气也。

　　曰：愿闻刺浅深之分？曰：刺骨者无伤筋，刺筋者无伤肉，刺肉者无伤脉，刺脉者无伤皮，刺皮者无伤肉，刺肉者无伤筋，刺筋者无伤骨。曰：余不知所谓，愿闻其详？曰：刺骨无伤筋者，针至筋而去，不及骨也。刺筋无伤肉者，至肉而去，不及筋也。

　　刺肉无伤脉者，至脉而去，不及肉也。刺脉无伤皮者，至皮而去，不及脉也。刺皮无伤肉者，病在皮中，针入皮无中肉也。刺肉无伤筋者，过肉中筋，刺筋无伤骨者，过筋中骨，此之谓反也。

