<!-- { "loadSidebar": true } -->
　　黄帝问曰：脉度言经脉之长短，何以立之？伯高对曰：先度其骨节之大小广狭长短，而脉度定矣。曰：人长七尺五寸者，其骨节之大小长短知各几何？曰：头（一作颈）之骨围二尺六寸，胸围四尺五寸，腰围四尺二寸。发所覆者颅，至项一尺二寸，发以下至颐长一尺，君子参（又作三，又作终）折。结喉以下至缺盆中长四寸，缺盆以下至 长九寸，过则肺大，不满则肺小。 以下至天枢长八寸，过则胃大，不及则胃小。天枢以下至横骨长六寸半，过则回肠广长，不满则狭短。横骨长六寸半，横骨上廉以下至内辅之上廉长一尺八寸，内辅之上廉以下至下廉长三寸半，内辅下廉至内踝长一尺三寸，内踝以下至地长三寸，膝 以下至跗属长一尺六寸，跗属以下至地长三寸，故骨围大则太过，小则不及。角以下至柱骨长一尺（一作寸），行腋中不见者长四寸，腋以下至季胁长一尺二寸，季胁以下至髀枢长六寸，髀枢以下至膝中长一尺九寸，膝以下至外踝长一尺六寸，外踝以下至京骨长三寸，京骨以下至地长一寸。耳后当完骨者广九寸，耳前当耳门者广一尺二寸。（一作三寸。）两颧之间广九寸半（《九墟》作七寸），两乳之间广九寸半，两髀之间广六寸半。足长一尺二寸，广四寸半。肩至肘长一尺七寸，肘至腕长一尺二寸半，腕至中指本节长四寸，本节至其末长四寸半。项发以下至脊骨长三寸半（一作二寸），脊骨以下至尾 二十一节长三尺，上节长一寸四分分之七奇分之一，奇分在下，故上七节下至膂骨，九寸八分分之七。此众人骨之度也。所以立经脉之长短也。是故视其经脉之在于身也，其见浮而坚，其见明而大者多血，细而沉者多气，乃经之长短也。

　　曰：愿闻六腑传谷者，肠胃之大小长短，受谷之多少奈何？曰：谷之所从出入浅深远近长短之度，唇至齿长九分，广二寸半。齿以后至会厌，深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸。胃纡曲屈，伸之长二尺六寸，大一尺五寸，径五寸，大容三（一作二）斗五升。小肠后附脊，左环回周叶（一作迭，下同）积，其注于回肠者，外附于脐上回运环反十六曲，大二寸半，径八分分之少半，长三丈二尺（一作三尺）。回肠当脐左环回周叶积而下，回运环反十六曲，大四寸，径一寸寸之少半，长二丈一尺。广肠附（一作传）脊以受回肠，左环叶积（一作脊）上下僻，大八寸，径二寸寸之大半，长二尺八寸。肠胃所入至所出，长六丈四寸四分，回曲环反三十二曲。

　　曰：人不食七日而死者何也？曰：胃大一尺五寸，径五寸，长二尺六寸，横屈受水谷三斗五升。其中之谷常留者二斗，水一斗五升而满。上焦泄气，出其精微， 悍滑疾。下焦下溉，泄诸小肠。小肠大二寸半，径八分分之少半，长三丈二尺，受谷二斗四升，水六升三合合之大半，回肠大四寸，径一寸寸之少半，长二丈一尺，受谷一斗，水七升半，广肠大八寸，径二寸寸之大半，长二尺八寸，受谷九升三合八分合之一。肠胃之长凡五丈八尺四寸，受水谷九斗二升一合合之大半，此肠胃所受水谷之数也。平人则不然，胃满肠虚，肠满则胃虚，更满更虚，故气得上下，五脏安定，血脉和利，精神乃居，故神者水谷之精气也。故肠胃之中常留谷二斗四升，水一斗五升。故人一日再至后，后二升半，一日中五升。

　　五七三斗五升，而留水谷尽矣。故平人不饮不食七日而死者，水谷精气津液皆尽，故七日死矣。

　　卷三

　　诸穴

　　（总计六百五十四穴。单四十八穴，双三百零八穴。）

　　卷三　诸穴

　　头直鼻中发际傍行至头维凡七穴第一

　　黄帝问曰：气穴三百六十五以应一岁，愿闻孙络溪谷亦各有应乎？岐伯对曰：孙络溪谷，三百六十五穴会，以应一岁，以洒（《素问》作溢）奇邪，以通荣卫。肉之大会为谷，肉之小会为溪，肉分之间，溪谷之会，以行荣卫，以舍（《素问》作会）大气也。

　　神庭，在发际直鼻，督脉、足太阳、阳明之会，禁不可刺，令人癫疾，目失精，灸三壮。

　　曲差，一名鼻冲，侠神庭两傍各一寸五分，在发际，足太阳脉气所发，正头取之，刺入三分，灸五壮。

　　本神，在曲差两傍各一寸五分，在发际（一曰直耳上入发际四分）足少阳、阳维之会，刺入三分，灸三壮。

　　头维，在额角发际侠本神两傍各一寸五分，足少阳、阳维之会，刺入五分，禁不可灸。

　　卷三　诸穴

　　头直鼻中入发际一寸循督脉却行至风府凡八穴第二

　　上星一穴，在颅上直鼻中央，入发际一寸陷者中，可容豆，督脉气所发，刺入三分，留六呼，灸三壮。

　　囟会，在上星后一寸，骨间陷者中，督脉气所发，刺入四分，灸五壮。

　　前顶，在囟会后一寸五分，骨间陷者中，督脉气所发，刺入四分，灸五壮。

　　百会，一名三阳五会，在前顶后一寸五分，顶中央旋毛中，陷可容指，督脉、足太阳之会，刺入三分，灸三壮。

　　后顶，一名交冲，在百会后一寸五分，枕骨上，督脉气所发，刺入四分，灸五壮。

　　强间，一名大羽，在后顶后一寸五分，督脉气所发，刺入三分，灸五壮。

　　脑户，一名匝风，一名会额，在枕骨上强间后一寸五分，督脉、足太阳之会，此别脑之会，不可灸，令人喑。（《素问》刺禁论云：刺头中脑户，入脑立死。王冰注云：灸五壮。又骨空论云：不可妄灸。《铜人》经云：禁不可灸，灸之令人 。）

　　风府，一名舌本，在顶上，入发际一寸，大筋内宛宛中，疾言其肉立起，言休其肉立下，督脉、阳维之会，禁不可灸，灸之令人喑，刺入四分，留三呼。

　　卷三　诸穴

　　头直侠督脉各一寸五分却行至玉枕凡十穴第三

　　五处，在督脉傍，去上星一寸五分，足太阳脉气所发，刺入三分，不可灸（《素问》水热穴注云灸三壮）。

　　承光，在五处后二寸，足太阳脉气所发，刺入三分，禁不可灸。

　　通天，一名天臼，在承光后一寸五分，足太阳脉气所发，刺入三分，留七呼，灸三壮。

　　络却，一名强阳，一名脑盖，在通天后一寸三分，足太阳脉气所发，刺入三分，留五呼，灸三壮。

　　玉枕，在络却后七分，侠脑户傍一寸三分，起肉枕骨，入发际三寸，足太阳脉气所发，刺入三分，留三呼，灸三壮。

　　卷三　诸穴

　　头直目上入发际五分却行至脑空凡十穴第四

　　临泣，当目上 直入发际五分陷者中，足太阳、少阳、阳维之会，刺入三分，留七呼，灸五壮。

　　目窗，一名至营，在临泣后一寸，足少阳、阳维之会，刺入三分，灸五壮。

　　正营，在目窗后一寸，足少阳、阳维之会，刺入三分，灸五壮。

　　承灵，在正营后一寸五分，足少阳、阳维之会，刺入三分，灸五壮。

　　脑空，一名颞（音热） （音儒），在承灵后一寸五分，侠玉枕骨下陷者中，足少阳、阳维之会，刺入四分，灸五壮。（《素问》气府论注云：侠枕骨后枕骨上）

　　卷三　诸穴

　　头缘耳上却行至完骨凡十二穴第五

　　天冲，在耳上如前三分，刺入三分，灸三壮。（气府论注云：足太阳、少阳之会。）

　　率谷，在耳上，入发际一寸五分，足太阳、少阳之会，嚼而取之，刺入四分，灸三壮。

　　曲鬓，在耳上，入发际曲隅陷者中，鼓颔有空，足太阳、少阳之会，刺入三分，灸三壮。

　　浮白，在耳后，入发际一寸，足太阳、少阳之会，刺入三分，灸二壮。（气穴注云：灸三壮，刺入三分。）

　　窍阴，在完骨上，枕骨下，摇动应手，足太阳、少阳之会，刺入四分，灸五壮。（气穴注云：灸三壮，刺入三分。）

　　完骨，在耳后，入发际四分，足太阳、少阳之会，刺入二分，留七呼，灸七壮。（气穴注云：刺入三分，灸三壮。）

　　卷三　诸穴

　　头自发际中央傍行凡五穴第六

　　喑门，一名舌横，一名舌厌，在后发际宛宛中，入系舌本，督脉、阳维之会，仰头取之，刺入四分，不可灸，灸之令人喑。（气府论注云：去风府一寸。）

　　天柱，在侠项后发际大筋外廉陷者中，足太阳脉气所发，刺入二分，留六呼，灸三壮。

　　风池，在颞 后发际陷者中，足少阳、阳维之会，刺入三分，留三呼，灸三壮。

　　（气府论注云：在耳后陷者中，按之引于耳中，手足少阳脉之会，刺入四分。）

　　卷三　诸穴

　　背自第一椎循督脉下行至脊凡十一穴第七

　　（气府论注云：第六椎下有灵台，十椎下有中枢，十六椎下有阳关）

　　大椎，在第一椎陷者中，三阳督脉之会，刺入五分，灸九壮。

　　陶道，在大椎节下间，督脉、足太阳之会，俯而取之，刺入五分，留五呼，灸五壮。

　　身柱，在第三椎节下间，督脉气所发，俯而取之，刺入五分，留五呼，灸三壮。（气府论注云：灸五壮。）

　　神道，在第五椎节下间，督脉气所发，俯而取之，刺入五分，留五呼，灸三壮。（气府论注云：灸五壮。）

　　至阳，在第七椎节下间，督脉气所发，俯而取之，刺入五分，灸三壮。

　　筋缩，在第九椎节下间，督脉气所发，俯而取之，刺入五分，灸三壮。（气府论注云灸五壮。）

　　脊中，在第十一椎节下间，督脉气所发，俯而取之，刺入五分，不可灸，灸则令人痿。

　　悬枢，在第十三椎节下间，督脉气所发，伏而取之，刺入三分，灸三壮。

　　命门，一名属累，在十四椎节下间，督脉气所发，伏而取之，刺入五分，灸三壮。

　　腰俞，一名背解，一名髓空，一名腰户，在第二十一椎节下间，督脉气所发，刺入三分，留七呼，灸五壮。（气府论注云：刺入三分。热注、水穴注同。热穴注作二寸，缪刺论同。）

　　长强，一名气之阴 ，在脊 端，督脉别络，少阴所结，刺入三分，留七呼，灸三壮。

　　（气府论注及水穴注云刺入二分。）

　　卷三　诸穴

　　背自第一椎两傍侠脊各一寸五分下

　　至节凡四十二穴第八凡五脏之 出于背者，按其处，应在中而痛解，乃其 也。灸之则可，刺之则不可，盛则泻之，虚则补之。以火补之者，无吹其火，须自灭也。以火泻之者，疾吹其火，拊其艾，须其火灭也。

　　大杼，在项第一椎下，两傍各一寸五分陷者中，足太阳、手太阳之会，刺入三分，留七呼，灸七壮。（气穴论注云督脉别络、手足太阳三脉之会。）

