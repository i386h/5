<!-- { "loadSidebar": true } -->
　　癫疾者，始生先不乐，头重头痛，视举目赤，甚作极已而烦心，候之于颜，取手太阳阳明太阴，血变而止。癫疾始作而引口啼呼喘悸者，候之手阳明太阳，左强者攻其右，右强者攻其左，血变而止。癫疾始作，先反僵，因而脊痛，候之足太阳阳明、手太阳，血变而止。治癫疾常与之居，察其所当取之处，病至视之，有过者泻之，置其血于瓢壶之中。至其发时，血独动矣。不动灸穷骨二十壮，穷骨者 骨也。骨癫疾者，HT 齿诸俞分肉皆满，而骨居，汗出烦，呕，多沃沫，气下泄不治。脉癫疾者暴仆，四肢之脉皆胀而纵，脉满，尽刺之出血，不满灸之。挟项太阳灸带脉于腰相去三寸，诸分肉本输，呕多沃沫，气下泄不治。癫疾者，疾发如狂者死不治，狂始生，先自悲也，喜忘苦怒，善恐者，得之忧饥，治之取手太阴阳明，血变而止，及取足太阴阳明。狂始发少卧不饥，自高贤也，自辩智也，自尊贵也，善骂詈，日夜不休，治之取手阳明太阳太阴舌下少阴，视之盛者皆取之，不盛释之也。狂言惊善笑，好歌妄行不休者，得之大恐，治之取手阳明太阳太阴。狂目妄见，耳妄闻，善呼者，少气之所生也，治之取手太阳太阴阳明，足太阴，头两HT ，狂者多食，善见鬼神，善笑而不发于外者，得之有所大喜，治之取足太阴太阳阳明，后取手太阴太阳阳明。狂而新发，未应如此者，先取曲泉左右动脉，及盛者见血，有顷已，不已以法取之，灸骨 二十壮。大热偏身，狂而妄见妄闻妄言，视足阳明及大络取之，虚者补之，血而实者泻之。因其偃卧，居其头前，以两手四指夹按颈动脉，久持之，卷而切推，下至缺盆中而复止，如前热去乃止，此所谓推而散之也。病在诸阳脉，且寒且热，诸分且寒且热，名曰狂。刺之虚脉视分尽，热病已止。病初发岁一发不治，月一发不治，月四五发名曰癫，刺诸分诸脉，其无寒者，以针调之。

　　卷二下

　　十一、头

　　厥头痛，面若肿，起而烦心，取之足阳明太阴。厥头痛头脉痛，心悲善泣，视头动脉反盛者，刺尽去血，后调足厥阴。厥头痛，头贞贞头重而痛，泻头上五行，行五，先取手少阴，后取足少阴。厥头痛意善忘，按之不得，取头面左右动脉，后取足太阴。厥阴头项先痛，腰脊为应，先取天柱，后取足太阳。厥头痛头痛甚，耳前后脉涌有热，（一云有动脉）泻出其血，后取足少阳。真头痛，头痛甚，脑尽痛，手足寒至节，死不治。头痛不可取于俞者，有所击堕，恶血在于内，若肉伤痛未已，可则刺不可远取也。头痛不可刺者，大痹为恶，日作者可令少愈，不可已，头半寒痛，先取手少阳阳明，后取足少阳阳明。

　　卷二下

　　十二、痿

　　帝曰：五脏使人痿何也？岐伯曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚，弱急薄着，则生痿 也；心气热则下脉厥而上，上则下脉虚，虚则生脉痿，枢折挈胫纵，而不任地也；肝气热则胆泄口苦，筋膜干，筋膜干则筋急而挛，发为筋痿；脾气热则胃干而渴，肌肉不仁，发为肉痿；肾气热则腰脊不举，骨枯而髓减，发为骨痿。帝曰：何以得之？曰：肺者脏之长也，为心之盖也，有所失亡，所求不得，则发肺鸣，鸣则肺热叶焦。故曰五脏因肺热叶焦，发为痿 ，此之谓也！悲哀太甚，则胞络绝，胞络绝则阳气内动，发则心下崩，数溲血。故本病曰，大经空虚，发为肌痹，传为脉痿。思想无穷，所愿不得，意淫于外，入房太甚，宗筋驰纵，发为筋痿、及为白淫。故《下经》曰：筋痿者生于肝，使内也。有渐于湿，以水为事，若有所留，居处相湿，肌肉濡溃，痹而不仁，发为肉痿。故《下经》曰：肉痿者，得之湿地也。有所远行劳倦。逢大热而渴，渴则阳气内伐，内伐则热舍于肾。肾水脏也，今水不胜火，则骨柘而髓虚，故足不任身，发为骨痿。故《下经》曰。骨痿者生于大热也。帝曰：何以别之？曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。帝曰：如夫子言可矣，论言治痿者独取阳明何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋。阴阳总宗筋之会，会于气冲，而阳明为之长，皆属于带脉，而络于督脉。故阳明虚，则宗筋纵，带脉不引，故足痿不用也。治之各补其荣，而通其俞，调其虚空，和其逆顺，筋脉骨肉，各以其时受月，则病已矣。帝曰：善！

　　卷二下

　　十三、心痛

　　厥心痛与背相控，善 如从后触其心。偃偻者，肾心痛也，先取京骨昆仑发针不已，取然谷。厥心痛腹胀胸满，心尤痛甚，胃心痛也，取之大都太白。厥心痛痛如以针刺其心，心痛甚者，脾心痛也，取之然谷太溪。厥心痛色苍苍如死状，终日不得太息。肝心痛也，取之行间太冲。厥心痛卧若徒居，心痛间动作痛益甚，色不变，肺心痛也，取之鱼际太渊。真心痛手足清至节，心痛甚，旦发夕死，夕发旦死。心痛不可刺者中有盛聚，不可取于俞。心痛引腰脊欲呕，取足太阴；心痛腹胀，啬啬然大便不利，取足少阴；心痛引背不得息，刺足少阴，不已取手少阳；心痛引小腹，上下无常处，便溲难，刺足厥阴；心痛但短气不足以息，刺手太阴。心痛当九节刺之，按已，刺按之立已，上下求之，得之立已。背与心相控而痛，所治天突十椎及上纪，上纪者胃脘也，下纪者关元也，背胸邪击阴阳左右如此。

　　卷二下

　　十四、胀

　　帝曰：脉之应于寸口如何而胀？岐伯曰：其脉大坚以涩者胀也。曰：何以知脏腑之胀也？曰：阴为脏，阳为腑。曰：夫气之令人胀也，在于血脉之中耶，脏腑之内乎？曰：三者皆存焉，然非胀之舍也。曰：愿闻胀之舍。曰：夫胀者，皆在脏腑之外，排脏腑而郭胸胁，胀皮肤，故命曰胀。曰：脏腑之在胸胁腹里之内也，若匣匮之脏禁器也，各有次舍虚名，而同处一域之中，其气各异，愿闻其故。曰：未解其意，再问。曰：夫胸腹脏腑之郭也，膻中者，心主之宫城也；胃者，太仓也；咽喉小肠者，传送也；胃之五窍，闾里门户也；廉泉玉英者，津液之道也。故五脏六腑，各有畔界，其病各有形状。营气循脉，卫气逆为脉胀，卫气并脉循分为肤胀，三里而泻，近者一下，远者三下，无问虚实，工在疾泻。曰：愿闻胀形。曰：夫心胀者，烦心短气，卧不安；肺胀者，虚满而喘咳；肝胀者，胁下满而痛引小腹；脾胀者善哕，四肢烦 ，体重不能胜衣，卧不安；肾胀腹满引背，央央然腰髀痛；六腑胀，胃胀者，腹满胃腕痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则飧泄不化；小肠胀者，小腹 胀，引腰而痛；膀胱胀者，小腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦善太息。凡此诸胀者，其道在一，明知逆顺，针数不失。泻虚补实，神去其室，致邪失正，真不可定，粗之所败，谓之夭命。补虚泻实，神归其室，久塞其空，谓之良工。曰：胀者焉生，何因而有？曰：卫气之在身也，常然并脉循分肉，行有逆顺，阴阳相随，乃得天和，五脏更始，四时循序，五谷乃化，然后厥气在下，营气留止，寒气逆上，真邪相攻，两气相搏，乃合为胀也。曰：善！何以解惑？曰：合之于真，三合而得。曰：善！曰：胀论言无问虚实，工在疾泻。近者一下，远者三下。今有其三，而不下者，其过焉在？曰：此言陷于肉肓，而中气穴者也，不中气穴，则气内闭，针不陷肓，则气不行上越，中肉则卫气相乱，阴阳相逐，其于胀也。当泻不泻，气故不下，三而不下。必更其道，气下乃止。不下复始，可以万全，乌有殆者乎！其干胀也，必审其胗，当泻则泻，当补则补，如鼓应桴，恶有不下者乎？帝曰：肤胀鼓胀可刺邪？曰：先泻其胀之血络，后调其经，刺去血络也。腹暴满，按之不下，取太阳经络者，胃之募也。少阴俞者，去脊椎三寸傍五，用员利针，卫气逆而脉胀，卫气并脉为肤胀，三里而泻。近者一下，远者三下，无问虚实，三里疾泻。

　　卷二下

　　十五、胸胁痛

　　胸胁痛而不得息，不得卧，上气短气，偏痛脉满起，斜出尻，脉络胸胁，支心贯鬲上肩，如天突斜下肩交十椎下。

　　卷二下

　　十六、大风

　　风从外入，令人振寒，汗出头痛，身重恶寒，治在风腑，调其阴阳，不足则补，有余则泻。

　　大风头项痛，刺风腑，风腑在上椎，大风汗出，灸噫嘻，在背下侠脊傍三寸所，厌之令病患呼噫嘻。从风增风，刺眉头，失枕在肩上横骨间。病风且寒且热，炅汗了，一日数过，先刺诸分理络脉，汗出且寒且热，三日一刺，百日而已。

　　卷二下

　　十七、疠风

　　疠风者，素刺其肿上已，刺以锐针，针其处，按出其恶气，肿尽乃止。骨节重，须眉堕名大风，刺肌肉，为故汗出，百日。刺骨髓，汗出百日，凡二百日，须眉生而止针。

　　卷二下

　　十八、偏枯

　　偏枯身偏不用而痛，言不变，志不乱，病在分腠之间。巨针取之，益其不足，损其有余，乃可复也。痱之为病，身无痛者，四肢不收，智乱不甚，言微知可治，甚则不能言，不可治也。病先起于阳，而后入于阴，先取其阳，后取其阴，浮而取之。

　　卷二下

　　十九、痿厥

　　痿厥为四末束 ，乃疾解之。日二。不仁者十日而知。无休病已止，岁以草刺鼻嚏，嚏而已。无息而疾迎引之，立已，大惊之亦可。

　　卷二下

　　二十、痈

　　痈疽之生，脓血之成也，不从天下，不从地出，积微之所生也。故圣人自治于未有形也，愚者遭其已成也。脓已成，十死一生。故圣人弗使已成，而明为良方，着之竹帛。使能者踵而传之，后世无有终时者，为其不予遭也。帝曰：其已有脓血而后遭乎？不导之以小针治乎？曰：以小治小者其功小，以大治大者多害，故其已成脓血者，其惟砭石铍锋之所取也。微按其痈，视气所行。先浅刺其傍，稍内益深，还而刺之，无过三行，察其浮沉，以为浅深，已刺必熨，令热入中日使热内，邪气益衰，大痈乃溃。治腐肿者，刺腐上，视痈大小深浅刺之。

