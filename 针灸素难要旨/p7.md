<!-- { "loadSidebar": true } -->
　　先病而后逆者治其本。先逆而后病者治其本，先寒而后生病者治其本，先病而后生寒者治其本，先热而后生病者治其本，先泄而后生他病者治其本，必且调之，乃治其他病。先病而后中满者治其标，先病而后泄者治其本，先中满而后烦心者治其本，人有客气，有同气。大小便不利治其标，大小便利治其本。病发而有余，本而标之，先治其本，后治其标。病发而不足，标而本之，先治其标，后治其本。谨详察间甚，以意调之，间者并行，甚为独行。先大小便不利而后生他病者，治其本也。

　　卷二上　《灵》、《素》

　　十九、针灸手

　　明目者可使视色，聪耳者可使听音，建辞疾语者可使传论。语徐而安静，手巧而心审谛者，可使行针艾，理血气而调诸逆顺，察阴阳而兼诸方。缓节柔筋，而心和调者，可使导引行气。疾毒言语轻人者，可使唾痈 病。爪苦手毒，为事善伤者，可使按积抑痹，各得其能，方乃可行，其名乃彰。不得其人，其功不成其师无名，故曰得其人乃言，非其人弗传，此之谓也。手毒者可使按龟，置龟于器下，而按其上，五十日而死矣。手甘者，复生如故也。

　　卷二上　《灵》、《素》

　　二十、刺宜从时

　　凡刺之法，必候日月星辰，四时八正之气，气定乃刺之。是故天温日明，则人血淖泽而卫气浮，故血易泻，气易行。天寒日阴，则人血凝泣而卫气沉，月始生则血气始精，卫气始行，月郭满则血气实，肌肉坚；月郭空则肌肉减，经络虚，卫气去，形独居，是以因天时而调血气也，是以天寒无刺，天温无凝，月生无泻，月满无补，月郭空无治，是谓得时而调之也。

　　因天之时，盛虚之时，移光定位，正时而待之，故曰月空而泻，是谓藏虚；月满而补，血气扬波，络有留血，命曰重实；月郭空而治，是谓乱经。阴阳相错，真邪不别，沉以留止，外虚内乱，淫邪乃起。帝曰：星辰八正何候？岐伯曰：星辰者，所以候日月之行也；八正者，所以候八风虚邪以时至者也；四时者，所以分春夏秋冬之气所在以调之也。八正之虚邪，避之勿犯也。是故春气在经脉，夏气在孙络，长夏气在肌肉，秋气在皮肤，冬气在骨髓中。春者天气始开，地气始泄，冻解冰释，水道经通，故人气在脉。夏者经满气溢，孙络受血，皮肤充实。长夏者经络皆盛，内溢肌中。秋者天气始收，腠理闭塞，皮肤引急。冬者盖藏，血气在中，内着骨髓，通于五脏。是故邪气者，常随四时之气血而入客也。故用针之服者必有法，则上视天光，下司八正，以避奇邪，而观百姓，审于虚实，毋犯其邪。是得天之露，遇岁之虚，救而不胜，反受其殃。故曰必知天忌，乃言针意。春刺散俞，及与分理，血出而止，甚者传气，间者环也。夏刺络俞，见血而止，尽气闭环，痛病必下，秋刺皮肤，循理上下，同法神变而止。冬刺俞窍于分理，甚者直下，间者散下。春夏秋冬，各有所刺，法其所在。春者木始治，肝气始生，其风病急，经脉常深，其气不能深入，故取络脉分肉间。夏者火始治，心气始强，脉瘦气弱，阳气溜溢，热董分腠，内至于经，故取盛经，分腠绝肤，而病去者，邪气浅也。所谓盛经，阳脉也。秋者金始治，肺将收杀，金得胜火，阳气在合，故阴气初胜，湿气及体，阴气未盛，未能深入，故取俞以泻阴邪，取合以虚阳邪，阳气始衰，故取于合。冬者水始治，肾方闭，阳气衰少，阴气坚盛，巨阳伏沉，阳脉乃去，故取井以下阴逆，取荥以实阳气，故曰冬取井荥，春不鼽衄。正月二月三月，人气在左，无刺左足之阳；四月五月六月，人气在右，无刺右足之阳；七月八月九月，人气在右，无刺右足之阴；十月十一月十二月，人气在左，无刺左足之阴。甲乙日自乘无刺头，无发蒙于耳内；丙丁日自乘无振挨于肩喉廉泉；戊己日乘四季，无刺足去爪泻水；庚申日自乘无刺关骨于股膝；壬癸日自乘无刺足胫。随日之长短，各以为纪而刺之，谨候其时，病可与期。失时反候者，百病不治。故曰：刺实者，刺其来也；刺虚者，刺其去也。此言气存亡之时，以候虚实而刺则之，候气之所在而刺之，是谓逢时。病在于三阳，必候其气在于阳而刺之；病在三阴，必候其气在于阴而刺之。

　　卷二上　《灵》、《素》

　　二十一、五夺不可泻

　　形肉已脱，一夺也；大脱血之后，是二夺也；大汗出之后，是三夺也；大泄之后，是四夺也；新产大血之后，是五夺也；此皆不可泻。

　　卷二上　《灵》、《素》

　　二十二、刺逆四时

　　春刺夏分，脉乱气微，八淫骨髓，病不能愈，又且少气。春刺秋分，筋挛逆气，环为咳嗽，病不愈，令人时惊，又且哭。春刺冬分，邪气着藏，令人胀，病不愈，又且欲言语。夏刺春分，病不愈，令人懈惰。夏刺秋分，病不愈，令人欲无言，惕惕如人将捕之。夏刺冬分，病不愈，令人少气，时欲怒。秋刺春分，病不已，令人惕然欲有所为，起而忘之。秋刺夏分，病不已，令人益嗜卧，又且善梦。秋刺冬分，病不已，令人淅淅时寒。冬刺春分，病不已，令人欲卧不能眠，眠而有见。冬刺夏分，病不愈，令人上气，发为诸痹。冬刺秋分，病不已，令人善渴。春刺络脉，血气外溢，令人少气。春刺肌肉，血气环逆，令人上气。春刺筋骨，血气内着，令人腹胀。夏刺经脉，血气乃竭，令人解亦。夏刺肌肉，血气内却，令人善悲。夏刺筋骨，血气上逆，令人善怒。秋刺经脉，血气上逆，令人善忘。秋刺络脉，气不外行，令人卧不欲动。秋刺筋骨，血气内散，令人寒栗。冬刺经脉，血气皆脱，令人目不明。冬刺络脉，内气外泄，留为大痹。冬刺肌肉，阳气竭绝令人善忘。凡此四时刺者，大逆之病，不可不从也。反之，则生乱气相淫病焉。

　　卷二上　《灵》、《素》

　　二十三、刺避

　　凡刺胸腹者，必避五脏。中心者远死，其动为噫；中肝者五日死，其动为语；中脾者十日死，其动为吞；中肾者六日死，其动为嚏；中肺者三日死，其动为咳；中胆者一日半死，其动为呕；中鬲者皆为伤中，其病虽愈，不过一岁必死。刺避五藏者，知逆从也。所谓从者，鬲与脾肾之处，不知者反之。刺跗上中大脉，血出不止死；刺面上中溜脉，不幸为盲；刺头中脑户入脑立死；刺舌下中大脉太过，血出不止为喑；刺足下布络中脉，血不出为肿；刺（委中穴）中大脉令人仆脱色；刺气冲中脉，血不出为肿，鼠仆刺脊间，中髓为伛；刺乳上中乳房为肿根蚀；刺缺盆中内陷气泄，令人喘咳逆；刺手鱼腹中陷为肿。无刺大醉，令人气乱；无刺大怒，令人气逆。无刺大劳人，无刺新饱人，无刺大渴人。病有胁下道二，二岁不已，名曰息积。此不妨于食，不可灸刺。毋损不足者，身赢瘦，毋用 石也。刺阴股中大脉，血出不止死；刺客主人内陷中脉，为内漏为聋；刺膝膑出液为跛；刺臂太阴脉出血多立死；刺足少阴脉重虚，出血为舌难以言；刺膺中陷中肺为喘逆仰息。刺跗中内陷气归之不得屈伸；刺阴股下三寸内陷，令人遗溺；刺腋下胁间内陷令人咳；刺小腹中膀胱溺出，令人小腹满；刺 肠内陷为肿；刺匡上陷骨中脉为漏为盲；刺关节中液出不得屈伸。无刺 之热，无刺浑浑之脉，无刺洒洒之汗，无刺病与脉相逆者。窥门而刺之者死于家中，入门而刺之者死于堂上。新内勿刺，已刺勿内；已醉勿刺，已刺勿醉；新怒勿刺，已刺勿怒；新劳勿刺，已刺勿劳；已饱勿刺，已刺勿饱；已饥勿刺，已刺勿饥；已渴勿刺，已刺勿渴。乘车来者卧而休之，如食顷乃刺之；出行来者坐而休之，如行十里顷乃刺之；大惊大恐，必定其气乃刺之。

　　卷二上　《灵》、《素》

　　二十四、禁太过不及

　　病浅针深，内伤良肉，皮肤为痈。病深针浅，病气不泻，反为大脓。病小针大，气泄太甚，疾反为害。病大针小，气不泄泻，亦复为败。失针之宜大者泻，小者不移。病有浮沉，刺有浅深，各至其理，无过其道。过之则肉伤，不及则生外壅，壅则邪从之。浅深不得，反为大贼内动五脏，后生大病。故曰：病有在毫毛腠理者，有在肌肉者，有在脉者，有在筋者，有在骨者，有在髓者。是故刺毫毛腠理无伤皮，皮伤则内动肺，肺动则秋病瘟疟，沂（音素）沂然寒栗。刺皮无伤肉，肉伤则内动脾，脾动则七十二日四季之月病腹胀烦不嗜食。刺肉无伤脉，脉伤则内动心，心动则夏病心痛。刺脉无伤筋，筋伤则内动肝，肝动则春病热而筋驰。

　　刺筋无伤骨，骨伤则内动肾，肾动则冬病胀腰痛。刺骨无伤髓，髓伤则消烁， 酸解亦，然不去矣。刺骨无伤筋者，针至筋而去，不及骨也。刺筋无伤肉者，至肉而去，不及筋也。刺脉无伤肉者，至脉而去不及肉也。刺脉无伤皮者，至皮而去，不及脉也。所谓刺皮无伤肉者，病在皮中，针入皮中，无伤肉也。刺肉无伤筋者，过肉中筋也。刺筋无伤骨者，过筋中骨也。此谓之久也。（久疑作失）夫气之在脉也，邪气在上，浊气在中，清气在下。故针陷脉则邪气出，针中脉则浊气出，针太深则邪气反沉病益。故曰皮肉筋脉，各有所宜，各不同形，各以任其所宜。无实实，无虚虚，损不足而益有余，是谓病甚病益。其取五脉者死，取三脉者，夺阴者死，夺阳者狂，针害华矣。

　　卷二上　《灵》、《素》

　　二十五、五节刺

