<!-- { "loadSidebar": true } -->
　　癫疾者，始生先不乐，头重头痛，视举目赤，甚作极已而烦心，候之于颜，取手太阳阳明太阴，血变而止，癫疾始作而引口啼呼喘悸者，候之手阳明太阳，左强者攻其右，右强者攻其左，血变而止，癫疾始作，先反僵，因而脊痛。候之足太阳阳明手太阳，血变而止，治癫疾常与之居，察其所当取之处，病至视之，有过者泻之，置其血于瓢壸之中，至其发时，血独动矣。不动，灸穷骨二十壮，穷骨者骶骨也。骨癫疾者，鳡齿诸俞分肉皆满，而骨居，汗出烦悗，呕多沃沫，气下泄不治，脉癫疾者暴仆，四肢之脉皆胀而纵，脉满，尽刺之出血，不满，灸之，挟项太阳灸带脉于腰相去三寸，诸分肉本输，呕多沃沫，气下泄不治，癫疾者，疾发如狂者死不治，狂始生，先自悲也。喜忘苦怒，善恐者，得之忧饥。治之取手太阴阳明，血变而止，及取足太阴阳明，狂始发，少卧不饥，自高贤也。自辩智也。自尊贵也。善骂詈，日夜不休，治之取手阳明太阳太阴舌下少阴，视之盛者皆取之，不盛释之也。狂言惊善笑，好歌妄行不休者，得之大恐，治之取手阳明太阳太阴，狂目妄见，耳妄闻，善呼者，少气之所生也。治之取手太阳太阴阳明，足太阴，头两鳡，狂者多食，善见鬼神，善笑而不发于外者，得之有所大喜，治之取足太阴太阳阳明，后取手太阴太阳阳明，狂而新发，未应如此者，先取曲泉左右动脉，及盛者见血，有顷已，不已以法取之，灸骨骶二十壮。○大热遍身，狂而妄见妄闻妄言，视足阳明及大络取之，虚者补之，血而实者泻之，因其偃卧，居其头前，以两手四指夹按颈动脉，久持之，卷而切推，下至缺盆中而复止如前，热去乃止，此所谓推而散之也。○病在诸阳脉，且寒且热，诸分且寒且热，名曰狂。刺之虚脉视分尽，热病已止，病初发岁一发不治，月一发不治，月四五发名，曰癫，刺诸分诸脉，其无寒者，以针调之。

　　十一 头

　　厥头痛，面若肿，起而烦心，取之足阳明太阴，厥头痛头脉痛，心悲善泣。视头动脉反盛者，刺尽去血，后调足厥阴，厥头痛，头员员头重而痛，泻头上五行，行五，先取手少阴，后取足少阴，厥头痛意善忘，按之不得，取头面左右动脉，后取足太阴，厥头痛项先痛，腰脊为应，先取天柱，后取足大竹太阳，厥头痛头痛甚，耳前后脉涌有热。一云有动脉泻出其血，后取足少阳，真头痛，头痛甚，脑尽痛，手足寒至节，死不治，头痛不可取于俞者，有所击堕，恶血在于内，若肉伤痛未已，可则刺不可远取也。头痛不可刺者，大痹为恶，日作者可令少俞，不可已，头半寒痛，先取手少阳阳明，后取足少阳阳明。

　　十二 痿

　　帝曰：五藏使人痿何也？岐伯曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚，弱急薄着，则生痿躄也。心气热则下脉厥而上，上则下脉虚，虚则生脉痿，枢折挈胫纵，而不任地也。肝气热则胆泄口苦，筋膜干，筋膜干则筋急而孪，发为筋痿，脾气热则胃干而渴，肌肉不仁，发为肉痿，肾气热则腰脊不举，骨枯而髓减，发为骨痿。帝曰：何以得之？曰：肺者藏之长也。为心之盖也。有所失亡，所求不得，则发肺鸣，鸣则肺热叶焦，故曰五藏因肺热叶焦，发为痿躄，此之谓也。悲哀太甚，则胞络绝，胸络绝则阳气内动，发则心下崩，数溲血。故本病曰：大经空虚，发为肌痹，传为脉痿，思想无穷，所愿不得，意淫于外，入房太甚，宗筋弛纵，发为筋痿，及为白淫。故下经曰：筋痿者生于肝，使内也。有渐于湿，以水为事，若有所留，居处相湿，肌肉濡溃，痹而不仁，发为肉痿。故下经曰：肉痿者，得之湿地也。有所远行劳倦，逢大热而渴，渴则阳气内伐，内伐则热舍于肾，肾水藏也。今水不胜火，则骨枯而髓虚。故足不任身，发为骨痿。故下经曰：骨痿者生于大热也。帝曰：何以别之？曰：肺热者，色白而毛败，心热者，色赤而络脉溢，肝热者，色苍而爪枯，脾热者，色黄而肉蠕动，肾热者，色黑而齿槁。帝曰：如夫子言可矣。论言治痿者独取阳明何也？岐伯曰：阳明者，五藏六府之海，主润宗筋，宗筋主束骨而利机关也。冲脉者，经脉之海也。主渗灌溪谷，与阳明合于宗筋，阴阳总宗筋之会，会于气冲，而阳明为之长，皆属于带脉，而络于督脉。故阳明虚，则宗筋纵，带脉不引。故足痿不用也。治之各补其荥，而通其俞，调其虚实，和其逆顺，筋脉骨肉，各以其时受月，则病已矣。帝曰：善。

　　十三 心痛

　　厥心痛与背相控，善瘈如从后触其，伛偻者，肾心痛也。先取京骨昆仑。发针不已取然谷，厥心痛腹胀胸满，心尤痛甚，胃心痛也。取之太都太白。厥心痛痛如以针刺其心，心痛甚者，脾心痛也。取之然谷太溪，厥心痛色苍苍如死状，终日不得太息，肝心痛也。取之行间太冲，厥心痛卧若徒居，心痛间动作痛益甚，色不变，肺心痛也。取之鱼际太渊，真心痛手足清至节，心痛甚，旦发夕死，夕发旦死，心痛不可刺者，中有盛聚，不可取于俞。○心痛引腰脊欲呕，取足少阴，心痛腹胀，啬啬然大便不利，取足太阴，心痛引背不得息，刺足少阴，不已取手少阳，心痛引小腹，上下无常处，便溲难，刺足厥阴，心痛但短气不足以息，刺手太阴，心痛当九节刺之。按已，刺按之立已，上下求之，得之立已。○背与心相控而痛，所治天突十椎及上纪，上纪者胃爱富三也。下纪者关元也。背胸邪系阴阳左右如此。

　　十四 胀

　　帝曰：脉之应于寸口如何而胀？岐伯曰：其脉大坚以濇者胀也。曰：何以知藏府之胀也。曰：阴为藏，阳为府。曰：夫气之令人胀也。在于血脉之中耶！藏府之内乎。曰：三者皆存焉。然非胀之舍也。曰：愿闻胀之舍。曰：夫胀者，皆在藏府之外，排藏府而郭胸胁，胀皮肤。故命曰胀。曰：脏府之在胸胁腹里之内也。若匣匮之藏禁器也。各有次舍虚名，而同处一域之中，其气各异，愿闻其故。曰：未解其意，再问？曰：夫胸腹藏府之郭也。膻中者，心主之宫城也。胃者，太仓也；咽喉小肠者，传送也；胃之五窍，闾里门户也；廉泉玉英者，津液之道也。故五藏六府，各有畔界，其病各有形状，营气循脉，卫气逆为脉胀。卫气并脉循分为肤胀，三里而泻，近者一下，远者三下，无问虚实，工在疾泻。曰：愿闻胀形。曰：夫心胀者，烦心短气，卧不安，肺胀者，虚满而喘咳，肝胀者，胁下满而引小腹，脾胀者善哕，四肢烦悗，体重不能胜衣，卧不安，肾胀腹满引背，央央然腰髀痛，六府胀。胃胀者，腹满胃腕痛，鼻闻焦臭，妨于食，大便难。大肠胀者，肠鸣而痛濯濯，冬日重感于寒，则飧泄不化。小肠胀者，小腹胀，引腰而痛，膀胱胀者，小腹满而气癃。三焦胀者，气满于皮肤中，轻轻然而不坚。胆胀者，胁下痛胀，口中苦善太息。凡此诸胀者，其道在一，明知逆顺，针数不失，泻虚补实，神去其室，致邪失正，真不可定，粗工所败，谓之夭命。补虚泻实，神归其室，久塞其空，谓之良工。曰：胀者焉生，何因而有？曰：卫气之在身也。常然并脉循分肉，行有逆顺，阴阳相随，乃得天和，五藏更始，四时循序，五谷乃化，然后厥气在下，营气留止，寒气逆上，真邪相攻，两气相搏，乃合为胀也。曰：善，何以解惑？曰：合之于真，三合而得。曰：善。曰：胀论言无问虚实，工在疾泻，近者一下，远者三下，今有其三，而不下者，其过焉在。曰：此言陷于肉肓，而中气穴者也。不中气穴，则气内闭，针不陷肓，则气不行上越，中肉则卫气相乱，阴阳相逐，其于胀也。当泻不泻，气故不下，三而不下，必更其道，气下乃止，不下复始，可以万全，乌有殆者乎。其干胀也。必审其胗，当泻则泻，当补则补，如皷应桴，恶有不下者乎！○帝曰：肤胀鼓胀可刺邪！曰：先泻其胀之血络，后调其经，刺去血络也。○腹暴满，按之不下，取太阳经络者，胃之募也。少阴俞者，去脊椎三寸傍五，用员利针，卫气逆而脉胀，卫气并脉为肤胀，三里而泻，近者一下，远者三下，无问虚实，三里疾泻。

　　十五 胸胁痛

　　胸胁痛而不得息，不得卧，上气短气，偏痛脉满起，斜出尻，脉络胸胁，支心贯鬲上肩，如天突斜下肩交十椎下。

　　十六 大风

　　风从外入，令人振寒，汗出头痛，身重恶寒，治在风府，调其阴阳，不足则补，有余则泻。○大风头项痛，刺风府，风府在上椎，大风汗出，灸噫嘻，在背下侠脊傍三寸所，厌之令病人呼噫嘻。○从风增风，刺眉头，失枕在肩上横骨间。 ○病风且寒且热，炅汗出，一日数过，先刺诸分理络脉，汗出且寒且热，三日一刺，百日而已。

　　十七 疠风

　　疠风者，素刺其肿上已，刺以锐针，针其处，按出其恶气，肿尽乃止。○骨节重，须眉堕名大风，刺肌肉，为故汗出，百日。○刺骨髓，汗出百日，凡二百日，须眉生而止针。

　　十八 偏枯

　　偏枯身偏不用而痛，言不变，志不乱，病在分腠之间，巨针取之，益其不足，损其有余，乃可复也。痱之为病，身无痛者，四肢不收，智乱不甚，言微知可治，甚则不能言，不可治也。病先起于阳，而后入于阴，先取其阳，后取其阴，浮而取之。

　　十九 痿厥

　　痿厥为四末束悗，乃疾解之，日二，不仁者十日而知，无休病已止，岁以草刺鼻嚏，嚏而已，无息而疾迎引之，立已，大惊之亦可。

　　二十 痈

