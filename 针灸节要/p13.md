<!-- { "loadSidebar": true } -->
　　痈疽之生，脓血之成也。不从天下，不从地出，积微之所生也。故圣人自治于未有形也。愚者遭其已成也。脓已成，十死一生。故圣人弗使已成。而明为良方，着之竹帛，使能者踵而传之，后世无有终时者，为其不予遭也。帝曰：其已有脓血而后遭乎。不导之以小针治乎！曰：以小治小者其功小，以大治大者多害，故其已成脓血者，其惟砭石铍锋之所取也。○微按其痈，视气所行，先浅刺其傍，稍内益深，还而刺之，无过三行，察其浮沉，以为浅深，已刺必熨，令热入中，日使热内，邪气益衰，大痈乃溃。○治腐肿者，刺腐上，视痈大小深浅刺之，刺大者多血，小者深之，必端内针，为故止。○痈疽不得，顷时回痈不知所，按之不应手，乍来乍已，刺手太阴傍三痏，与缨脉各二，掖痈大热，刺足少阴，五刺而热不止，刺手心主三，刺手太阴经络者，大骨之会各三。○暴痈筋緛，随分而痛，魄汗不尽，胞气不足，治在经俞。○痈气之息者，宜以针开除去之，夫气盛血聚者，宜石而泻之。○刺瘇摇针。○左足应立春，其日戊寅己丑；左胁应春分，其日乙卯；左手应立夏，其日戊辰己巳；膺喉首头应夏至，其日丙午。右手应立秋，其日戊申己未；右胁应秋分，其日辛酉；右足应立冬，其日戊戌己亥。腰尻下窍应冬至，其日壬子，六府膈下三藏应中州，其大禁，大禁太一所在之日，及诸戊己。凡此九者，善候八正所在之处，所主左右上下，身体有痈肿者，欲治之，无以其所值之日溃治之，是谓天忌日也。

　　二十一 鼠瘘

　　鼠瘘之本，皆在于藏，其末上出于颈腋之间，其浮于脉中，而未内着于肌肉，而外为脓血者，易去也。请从其本，引其末，乃可衰去而绝其寒热，审按其道以予之，徐住徐来以去之，其小如麦者，一刺知，三刺而已。○鼠瘘寒热刺寒府，寒府在附膝外解营。

　　二十二 耳鸣耳痛耳聋

　　耳者宗筋之所聚也。胃中空则宗筋虚，虚则下溜，脉有所竭。故耳鸣，补客主人，手大指爪甲上与肉交者也。○耳聋而不痛者，取足少阳，聋而痛者，取手阳明。 ○耳聋无闻，取耳中听宫，耳鸣取耳前动脉。○耳痛不可刺者，耳中有脓，若有干耵聍，耳无闻也。耳聋取手小指次指爪甲上与肉交者，先取手，后取足，耳鸣取手中指爪甲上，左取右，右取左，先取手，后取足。○耳聋取手阳明，不已，刺其通脉出耳前者。

　　二十三 膝痛 胫酸

　　蹇膝伸不屈治其楗，坐而膝痛治其机，立而暑解治其骸关，膝痛痛及拇指治其腘，坐而膝痛如物隐者治其关，膝痛不可屈伸治其背，内连胻若折治阳明中俞髎，若别治巨阳少阴荥，淫泺胫酸，不能久立，治少阳之维，在外踝上五寸辅骨上，横骨下为楗，侠髋为机，膝解为骸关，侠膝之骨为连骸，骸下为辅，辅上为腘，腘上为关，头横骨为枕。○膝中痛取犊鼻，以员利针发而开之，针大如，刺膝无疑。

　　二十四 啮舌 啮颊 啮唇 重舌

　　少阴气至则啮舌，少阳气至则啮颊，阳明气至则啮唇，视主病者则补之。 ○重舌刺舌柱，以铍针也。

　　二十五 欠

　　阴气积于下，阳气未尽，阳引而上，阴引而下，阴阳相引。故数欠，阳气尽，阴气盛，则目瞑，阴气尽，阳气盛，则寤矣。泻足少阴，补足太阳。○肾主欠，取足少阴。

　　二十六 哕

　　谷入于胃，胃气上注于肺，今有故，寒气与新谷气俱还于胃，新故相乱，真邪相攻，气并相连，复出于胃故哕，补手太阴，泻足少阳。

　　二十七 唏噫

　　阴气盛而阳气虚，阴气疾而阳气徐，阴气盛而阳气绝。故为唏，补足太阳，泻足少阴。 ○寒气客于胃，厥逆从下上散，复出于胃。故为噫，补足太阴阳明。

　　二十八 振寒

　　寒气客于皮肤，阴气盛，阳气虚。故为振寒寒栗，补诸阳。

　　二十九 亸丁可反

　　胃不实则诸脉虚，诸脉虚则筋脉懈惰，筋脉懈惰则行阴用事，气不能复。故为亸。因其所在，补肉分间。

　　三十 嚏

　　阳气和利，满于心，出于鼻。故为嚏，补足太阳荥眉本。

　　三十一 泣竭成盲

　　泣不止则液竭，液竭则精不灌，精不灌则目无见。故命曰夺精，补天柱经侠颊项。

　　三十二 太息

　　忧思则心系急，急则气约，气约则不利。故太息以伸出之，补手少阴心主，足少阳留之也。

　　三十三 涎下

　　饮食入胃，胃中有热则虫动，虫动则胃缓，胃缓则廉泉开，廉泉开故涎下，补足少阴。 ○涎出者是蛟蚘也。以手聚按，坚而持之，无令得移，以大针刺之，久持之，虫不动，乃出针也。

　　三十四 口目喎噼

　　足之阳明，手之太阳，筋急则口目喎噼，眦急不能卒视治皆如右方也。

　　三十五 肠鸣

　　中气不足，溲便为之变，肠为之苦鸣，下气不足，则为痿厥心悗，补足外踝下留之。

　　三十六 目眩头倾

　　上气不足，脑为之不满，耳为之苦鸣，头为之苦倾，补足外踝下留之。

　　三十七 喉痹

　　喉痹不能言，取足阳明，能言取手阳明。○厥气走喉而不能言，手足清，大便不利，取足少阴。○嗌干口中热如胶，取足少阴。○喉痹舌卷，口中干，烦心心痛，臂内廉痛，不可及头，取手小指次指爪甲下去端如韭叶。

　　三十八 齿痛

　　齿痛不恶清饮，取足阳明，恶清饮，取手阳明。○齿龋刺手阳明，不已，刺其脉入齿中者立已。

　　三十九 衄

　　衄而不止衃血流，取足太阳，衃血取手太阳，不已，刺腕骨下，不已，刺腘中出血。

　　四十 喘

　　中热而喘，取足少阳腘中血络，气满胸中喘息，取足太阴大指之端去爪甲如韭叶，寒则留之，热则疾之，气下乃止。

　　四十一 怒

　　喜怒而不欲食，言益小，刺足太阴，怒而多言，刺足少阳。

　　四十二 顑若感切

　　刺手阳明。○顑痛刺足阳明曲周动脉，见血立已，不已，按人迎于经立已。

　　四十三 项痛

　　项痛不可俛仰，刺足太阳，不可以顾，刺手太阳。

　　四十四 足

　　足髀不可举，侧而取之，在枢合中，以员利针，大针不可刺。○阳明虚则宗筋纵，带脉不引。故足痿不用也。补其荥而通其俞。

　　四十五 下血

　　病注下血，取曲泉。

　　四十六 疝

　　痛在小腹，小腹痛不得大小便，名曰疝。得之寒，刺小腹两股间，刺腰髁骨间，刺而多之，尽炅病已，心疝暴痛，取足太阴厥阴，尽刺去其血络。

　　四十七 转筋

　　转筋于阳治其阳，转筋于阴治其阴，皆卒刺之。○转筋者，立而取之，可令遂已。

　　四十八 厥

　　厥挟脊而痛者至顶，头沉沉然，目然，腰脊强，取足太阳腘中血络，厥胸满面肿，唇漯漯然，暴难言，甚则不能言，取足阳明，厥气走喉而不能言，手足清，大便不利，取足少阴，厥而腹向向然，多寒气，腹中，便溲难，取足太阴。 ○巨阳之厥则肿首头重，足不能行，发为眴仆，阳明之厥则巅疾欲走，呼腹满，不得卧，面赤而热，妄见而妄言，少阳之厥则暴聋颊肿而热，胁痛，胻不可以运，太阴之厥则腹满胀，后不利，不欲食，食则呕，不得卧，少阴之厥则口干溺赤，腹满心痛，厥阴之厥则小腹肿痛腹胀，泾溲不利，好卧屈膝，阴缩肿胻，内热盛则泻之，虚则补之，不盛不虚，以经取之。

　　四十九 痫

　　刺痫惊脉五，针手太阴各五，刺经太阳五，刺手少阴经络傍者一，足阳明一，上踝五寸刺三针。

　　五十 霍乱

　　霍乱刺俞傍五，足阳明及上傍三。

　　五十一 目痛

　　目中赤痛从内眦始，取之阴蹻。

　　五十二 卒然无音

　　帝曰：人之卒然忧恚而无音者，何道之塞？何气出行？使音不彰，愿闻其方。少师曰：咽喉者，水谷之道路也。喉咙，气之所以上下者也。会厌，声音之户也。口唇者，声音之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使，主发舌者也。故人之鼻洞涕出不收者，颃颡不开，分气失也。是故厌小而疾薄则发气疾，其开阖利，其出气易，其厌大而厚，其开阖难，其气出迟，故重言。人卒然无音者，寒气客于厌，则厌不能发，发不能下，至其开阖不致，故无音。曰：刺之奈何？曰：足之少阴，上系于舌，络于横骨，终于会厌，两泻其血脉，浊气乃辟，会厌之脉，上络任脉，取之天突，其厌乃发也。

　　五十三 目不瞑不卧

　　夫邪气之客于人也。或令人目不瞑，不卧者，何气使然？伯高曰：五谷入于胃也。其糟粕津液宗气，分为三隧。故宗气积于胸中，出于喉咙，以贯心脉，而行呼吸焉！荥气者泌其津液，注之于脉，化以为血，以荥四末，内注五藏六府，以应刻数焉！卫气者出其悍气之慓疾，而先行于四末分肉皮肤之间，而不休者也。昼日行于阳，夜日行于阴，常从足少阴之分间，行于五藏六府。今厥气客于五藏六府，则卫气独卫其外，行于阳，不得入于阴，行于阳则阳气盛，阳气盛则阳蹻陷，不得入于阴，阴虚。故目不瞑。曰：治之奈何？曰：补其不足，泻其有余，调其虚实，以通其道，而去其邪！

　　五十四 补遗篇气交暴郁刺

