<!-- { "loadSidebar": true } -->
　　六十六难曰：经言肺之原出于太渊，心之原出于大陵，肝之原出于太冲，脾之原出于太白，肾之原出于太溪，少阴之原出于兑骨，神门穴也胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。滑氏曰：肺之原太渊至肾之原太溪，见灵枢第一篇，其第二篇曰：肺之俞太渊，心之俞大陵，肝之俞太冲，脾之俞太白，肾之俞太溪，膀胱之俞束骨，过于京骨为原，胆之俞临泣，过于丘墟为原，胃之俞陷谷，过于冲阳为原，三焦之俞中渚，过于阳池为原，小肠之俞后溪，过于腕骨为原，大肠之俞三间，过于合谷为原，盖五藏阴经，止以俞为原，六府阳经，既有俞，仍别有原。或曰：灵枢以大陵为心之原，难经亦然，而又别以兑骨为少阴之原，诸家针灸书，并以大陵为手厥阴心主之俞，以神门在掌后兑骨之端者，为心经所注之俞，似此不同者何也。按灵枢七十一篇曰：少阴无输，心不病乎。歧伯曰：其外经病而藏不病。故独取其经于掌后兑骨之端也。其余脉出入屈折，其行之疾徐，皆如手少阴心主之脉行也。又第二篇曰：心出于中冲，溜于劳宫，注于大陵，行于间使，入于曲泽，手少阴也。（按中冲以下，并手心主经俞，灵枢直指为手少阴，而手少阴经俞，不别载也。）又素问缪刺篇曰：刺手心主少阴兑骨之端各一痏，立已。又气穴篇曰：藏俞五十穴，王氏主五藏俞惟有心包经井俞之穴，而亦无心经井俞穴，又七十九难曰：假令心病，泻手心主俞，补手心主井，详此前后各经文义，则知手少阴与心主同治也。十二经皆以俞为原者，何也？然五藏俞者，三焦之所行，气之所留止也。三焦所行之俞为原者，何也？然脐下肾间动气者，人之生命也。十二经之根本也。故名曰原，三焦者，原气之别使，主通行三气，经历于五藏六府，原者三焦之尊号也。故所止辄为原，五藏六府之有病者，皆取其原也。滑氏曰：十二经皆以俞为原者，以十二经之俞皆系于三焦所行气所留止之处也。三焦所行之俞为原者，以脐下肾间动气，乃人之生命，十二经之根本。三焦则为原气之别使，主通行上中下之三气，经历于五藏六府也。通行三气。即纪氏所谓下焦禀真元之气，即原气也。上达至于中焦，中焦受水谷精悍之气，化为荣卫，荣卫之气与真元之气通行达于上焦也。所以原为三焦之尊号，而所止辄为原，犹警跸所至，称行在所也。五藏六府之有病者，皆于是而取之，宜哉，拔萃云：本经原穴无经络逆从，子母补泻，凡刺原穴，诊见动作来应而内针，吸则得气，无令出针，停而久留，气尽乃出，此拔原之法。王海藏曰：假令针肝经病了，于本经原穴亦针一针，如补肝经来，亦于本经原穴补一针，如泻肝经来，亦于本经原穴泻一针，如余经有补泻毕，仿此例，亦补泻各经原穴。凡此十二原，非泻子补母之法，虚实通用。故五藏六府有病，皆取其原。六十七难曰：五藏募皆在阴而俞在阳，何谓也？然阴病行阳，阳病行阴。故令募在阴，俞在阳。滑氏曰：募与俞，五藏空穴之总名也。在腹为阴，则谓之募，在背为阳，则为之俞，募犹募结之募，言经气之聚于此也。俞史记扁鹊传作输，犹委输之输，言经气由此而输于彼也。五藏募在腹，肺之募中府二穴，在胸部云门下一寸，乳上三肋间动脉陷中，心之募巨阙一穴，在鸠尾下一寸，脾之募章门二穴，在季胁下直脐，肝之募期门二穴，在不容两旁各一寸五分，肾之募京门二穴，在腰中季胁，本五藏俞在背，行足太阳之经，肺俞在第三椎下，心俞在五椎下，肝俞在九椎下，脾俞在十一椎下，肾俞在十四椎下，皆侠脊两旁各一寸五分，阴病行阳，阳病行阴者，阴阳经络，气相交贯，藏府腹背，气相通应。所以阴病有时而行阳，阳病有时而行阴也。针法曰：从阳引阴，从阴引阳。（按经言行阳行阴，是必然者，而滑注则言有时，似或然也。似非经旨也。）

　　十七 八会刺穴

　　四十五难曰：经言八会者，何谓也？然府会太仓，藏会季胁，筋会阳陵泉，髓会绝骨，血会鬲俞，骨会大杼，脉会太渊，气会三焦外一筋直两乳内也。热病在内者，取其会之气穴也。滑氏曰：太仓一名中脘，在脐上四寸，六府取禀于胃。故为府会，季胁章门穴也。在大横外直脐季肋端，为脾之募，五藏取禀于脾。故为藏会。足少阳之筋结于膝外廉，阳陵泉也。在膝下一寸外廉陷中，又胆与肝为配，肝者筋之合。故为筋会。绝骨一名阳辅，在足外踝上四寸，辅骨前绝骨端如前三分，诸髓皆属于骨。故为髓会。鬲俞在背第七椎下，去脊两旁各一寸半，足太阳脉气所发也。太阳多血，又血乃水之象。故为血会。大杼在项后第一椎下，去脊两旁各一寸，太渊在掌后陷中动脉，即所谓寸口者，脉之大会也。气会三焦外一筋直两乳内，即膻中，为气海者也。在玉堂下一寸六分，热病在内者，各视其所属而取之会也。谢氏曰：三焦当作上焦。四明陈氏曰：髓会绝骨，髓属于肾，肾主骨，于足少阳无所关，脑为髓海，脑有枕骨穴，则当会枕骨，绝骨误也。血会鬲俞，血者心所统，肝所藏，鬲俞在七椎下两旁，上则心俞，下则肝俞，故为血会，骨会大杼，骨者髓所养，髓自脑下注于大杼，大杼渗入脊心，下贯尾骶，渗诸骨节。故骨节之气，皆会于此，亦通。古益袁氏曰：人能健步，以髓会绝骨也。肩能任重，以骨会大杼也。

　　十八 上工下工治病

　　七十七难曰：经言上工治未病，中工治已病，何谓也？然所谓治未病者，见肝之病，则知肝当传之于脾。故先实其脾气，无令得受肝之邪。故曰治未病焉，中工治已病者，见肝之病，不晓相传，但一心治肝。故曰治已病也。滑氏曰：见肝之病，先实其脾，使邪无所入，治未病也。是为上工，见肝之病，一心治肝，治已病也。是为中工，灵枢五十五篇曰：上工刺其未生也。其次刺未盛者也。其次刺已衰者也。下工刺其方袭者也。与其形之盛者也。与其病之与脉相逆者也。故曰方其盛也。勿敢必毁伤，因其衰也。事乃大昌，故曰上工治未病，不治已病，此之谓也。明 四明 高 武 撰 述

　　卷二上

　　灵素

　　一 用针方宜

　　帝曰：医之治病也。一病而治各不同，何也？歧伯曰：地气使然也。故东方之域，天地之所始生也。鱼盐之地，海滨傍水，其民食鱼而嗜咸，皆安其处，美其食，鱼者使人热中，盐者胜血。故其民黑色理疎，其病皆为痈疡，音羊其治宜砭者，故砭石者，亦从东方来。○南方者，天地所长养之盛处也。其地下，水土弱，雾露之所聚也。其民嗜酸而食胕，其民皆致理而赤色，其病挛痹，其治宜微针，故九针亦从南方来。○形乐志苦，病生于内，治之以针石。

　　二 九针式

　　帝曰：针之长短有数乎！歧伯对曰：一曰镵针，取法巾针，头大末锐，去末寸半，卒锐之长一寸六分；二曰员针，取法于絮针，筩音同其身而卵其锋，针如卵形，员其末，长一寸六分；三曰鍉音低针，取法于黍粟之锐，长三寸半。四曰锋针，取法于絮针，筩其身，锋其末，刃三隅，长一寸六分；五曰铍音彼针，取法于剑锋，末如剑，广二寸半，长四寸；六曰员利针，取法于，针大如，且员且锐，微大其末，反小其身，又曰中身微大，长一寸六分；七曰毫针，取法于毫毛，尖如蚊虻喙，长一寸六分；八曰长针，取法于綦针，锋利身薄，长七寸；九曰大针，取法于锋针，尖如挺，其锋微员针形毕矣。此九针之长短也。

　　三 九针应天地人时以起用

　　岐伯曰：夫圣人之起天之数也。一而九之。故以主九野，九而九之，九九八十一，以起黄锺数焉，以针应数也。帝曰：以针应九数奈何？歧伯曰：一者天也。天者阳也。五藏之应天者肺，肺者五藏六府之盖也。皮者肺之合也。人之阳也。故为之治针，必大其头而锐其末，令无得深入，而阳气出，二者地也。人之所以应土者肉也。故为之治针，必筩其身而员其末，令毋得伤肉分，伤则气得竭，三者人也。人之所以成生者血脉也。故为之治针必大其身而员其末，令可以按末勿陷，以致其气，令邪气独出，四者时也。时者四时八风之客于经络之中，为瘤病也。故为之治针，必筩其身而锐其末，令可以泻热出血，而痼病竭，五者音也。音者冬夏之分，分于子午，阴与阳别，寒与热争，两气相搏，合为痈脓者也。故为之治针必令其末如剑锋，可以取大脓，六者律也。律者调阴阳四时而合十二经脉，虚邪客于经络而为暴痹者也。故为之治针，必令尖如，且员且锐，中身微大，以取暴气，七者星也。星者人之七窍，邪之所客经络而为痛痹，舍于经络者也。故为之治针令尖如蚊虻喙，静以徐往，微以久留，正气因之，真邪俱往，出针而养者也。八者风也。风者人之股肱八节也。八正之虚风，八风伤人，内舍于骨解腰脊节腠理之间，为深痹也。故为之治针，必长其身，锋其末，可以深取远痹，九者野也。野者人之节解皮肤之间也。淫邪流溢于身，如风水之状，而溜不能通于机关大节者也。故为之治针，大如挺，其锋微员，以取大气之不能过于关节者也。○一天二地，三人四时，五音六律，七星八风九野，身形亦应之，针有所宜。故曰九针：人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入气应风，人九窍三百六十五络应野。故一针皮，二针肉，三针脉，四针筋，五针骨，六针调阴阳，七针应精，八针除风，九针通九窍，除三百六十五节气，此之谓有所主也。

　　四 九针所宜

　　九针之宜，各有所为，长短大小，各有所施，刺热者用镵针，刺寒者用毫针，刺大者用锋针，刺小者用员利针，刺痈者用铍针。○镵针出泻阳气，员针者揩摩分肉间，不得伤肌肉，以泻分气，鍉针者主按脉勿陷，以致其气，令邪气勿陷，锋针者以发痼疾，铍针者以取大脓，员利针者以取暴气，毫针者静以徐往，微以久留而养，以取痛痹，长针者可以取远痹，大针者以泻机关之水。○病在皮肤，取以镵针于病所，肤白勿取，病在分肉间，取以员利针于病所，病在脉气，少当补之者，取之鍉针于井荥分输，病为大脓者，取以铍针，病痹气暴发者，取以员利针，病痹气痛而不去者，取以毫针，病在中者，取以长针，水肿不能过关节者，取以大针。○以小治小者其功小，以大治大者多害，故其以成脓血者，其惟砭 石铍针之所取也。

　　五 五刺应五藏

