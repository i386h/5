<!-- { "loadSidebar": true } -->
　　凡刺有五，以应五藏：一曰半刺，半刺者，浅内而疾发针，无针伤肉，如拔毛状，以取皮气，此肺之应也；二曰豹文刺，豹文刺者，左右前后针之，中脉为故，以取经络之血者，此心之应也；三曰关刺，关刺者，直刺左右尽筋上，以取筋痹，慎无出血，此肝之应也。或曰渊刺，亦曰岂刺；四曰合谷刺，合谷刺者，左右鸡足，针于分肉之间，以取肌痹，此脾之应也；五曰输刺，输刺者，直入直出，深内之至骨，以取骨痹，此肾之应也。

　　六 九刺应九变

　　凡刺有九，以应九变：一曰输刺，输刺者，刺诸经荥输藏俞也；二曰远道刺，远道刺者，病在上取之下，刺府输也；三曰经刺，经刺者，刺大经之结络经分也；四曰络刺，络刺者，刺小络之血脉也。五曰分刺，分刺者，刺分肉之间也；六曰大泻刺，大泻刺者，刺大脓以铍针也；七曰毛刺，毛刺者，刺浮皮毛也；八曰巨刺，巨刺者，左取右，右取左；九曰焠刺，焠刺者，燔针以取痹也。

　　七 十二刺应十二经

　　凡刺有十二节，以应十二经：一曰偶刺，偶刺者，以手直心若背，直痛所，一刺前，一刺后，以治心痹，刺此者傍针之也；二曰报刺，报刺者，刺痛无常处也。上下行者，直内无拔针，以左手随病所按之，乃出针复刺之也；三曰恢刺，恢刺者，直刺傍之，举之前后，恢筋急，以治筋痹；四曰齐刺，齐刺者，直入一，旁入二，以治寒气小深者，或曰三刺，三刺者，以治痹气小深者也。五曰扬刺，扬刺者，正内一，傍内四，而浮之，以治寒气之博大者也；六曰直针刺，直针刺者，引皮乃刺之，以治寒气之浅者也；七曰输刺，输刺者，直入直出，稀发针而深之，以治气盛而热者也；八曰短刺，短刺者，刺骨痹，稍摇而深之，置针骨所，以上下摩骨也。九曰浮刺，浮刺者，傍入而浮之，以治肌急而寒者也；十曰阴刺，阴刺者，左右率刺之，以治寒厥中寒厥，足踝后少阴也；十一曰傍针刺，傍针刺者，直刺傍刺各一，以治留痹久居者也；十二曰赞刺，赞刺者，直入直出，数发针而浅之出血，是谓治痈瘇也。

　　八 黑白肥瘦刺

　　帝曰：愿闻人之黑白肥瘦小长，各有数乎！岐伯曰：年质壮大，血气充盈，肤革坚固，因加以邪，刺此者深而留之，此肥人也。广肩腋，项肉薄，厚皮而黑色，唇临临然，其血黑以浊，其气濇以迟，其为人也。贪于取与，刺此者深而留之，多益其数也。瘦人皮薄色少，肉廉廉然，薄唇轻言，其血气清，易脱于气，易损于血，刺此者浅而疾之。○刺肥人者以秋冬之齐，刺瘦人者以春夏之齐。

　　九 刺常人

　　曰：刺常人奈何？视其白黑，各为调之，其端正敦厚者，其血气和调，刺此者无失常数也。

　　十 刺王公大人布衣

　　帝曰：夫王公大人，血气之君，身体柔脆，肌肉软弱，血气慓悍滑利，其刺之浅深疾徐多少何如？岐伯曰：亭粱藿菽之味，何可同也！气滑即疾出，其气濇则出迟，气悍则针小而入浅，气濇则针大而入深，深则欲留，浅则欲疾，以此观之，刺布衣者深而留之，刺大人者微以徐之，此皆因其慓悍滑利也。 ○寒痹内热，刺布衣以火焠之，刺大人以药熨之。

　　十一 刺壮士

　　帝曰：刺壮士真骨者奈何？歧伯曰：刺壮士真骨坚肉缓节，监监然，此人重则气濇血浊，刺此者深而留之，多益其数，劲则气滑血清，刺此者浅而疾之。

　　十二 刺婴儿

　　曰：刺婴儿奈何？曰：婴儿者，其肉脆血少气弱，刺此者以毫针，浅刺而疾发针，日再可也。

　　十三 刺脉虚实浅深

　　脉实者深刺之，以泄其气，脉虚浅刺之，使精气无得出，以养其脉，独出其邪气。 ○刺阴者深而留之，刺阳者浅而疾之。○脉浅者勿刺，按其脉乃刺之，无令精出，独出其邪气耳！脉之所居，深不见者，勿按其脉而刺之，微内针而久留之，以致其孔脉气也。

　　十四 十二经气血刺

　　夫人之常数，太阳常多血少气，少阴常少血多气，阳明常多气多血，少阴常少血多气，厥阴常多血少气，太阴常多气少血，此天之常数。阳明多血多气，刺阳明出血气，太阳多血少气，刺太阳出血恶气，少阳多气少血，刺少阳出气恶血，太阴多血少气，刺太阴出血恶气，厥阴多血少气，刺厥阴出血恶气，少阴多气少血，刺少阴出气恶血也。

　　十五 手足阴阳经脉刺

　　足阳明五藏六府之海也。其脉大血多，气盛壮热，刺此者不深弗散，不留不泻也。足阳明刺深六分，留十呼，足太阳深五分，留七呼，足少阳深四分，留五呼。足少阴深三分，留四呼，足太阴深二分，留三呼，足厥阴深一分，留二呼，手之阴阳，其受气之道近，其气之来疾，其刺深者，皆无过二分，其留皆无过一呼，刺而过此者则脱气。

　　十六 补泻

