<!-- { "loadSidebar": true } -->
　　谓克制也。五行之气。必有所畏惮。乃能守位。即六微旨大论承制之义)

　　续刻　素问经文(补遗)

　　六微旨大论

　　相火之下。水气承之。水位之下。土气承之。土位之下。风气承之。风位之下。金气承之。金位之下。火气承之。君火之下。阴精承之(六气各专一令。专令者常太过。故各有所承。以制其太过。不使亢甚为害也)亢则害。承乃制(六气亢甚而过其常。则必害作。承气乃生于下。制之使不过也)制则生化(言有所制。则无亢害而生生化化○旧作制生则化)外列盛衰(即损益彰矣之意)害则败乱。生化大病(若一于亢害。必致于败乱。而生化之原。由此大病矣)非其位则邪(岁不与本长逢会)当其位则正(如下文木运临卯)邪则变甚正则微 木运临卯(丁卯岁)火运临午(戊午岁)土运临四季(甲辰甲戌己丑己未岁)金运临酉(乙酉岁)水运临子(丙子岁)所谓岁会。气之平也(天干之化运。与地支之主岁相合。为岁会。气平者。物生脉应。无先后也)土运之岁。上见太阴(己丑己未岁上。谓司天也)火运之岁上见少阳(戊寅戊申)少阴(戊子戊午)金运之岁。上见阳明(乙卯乙酉)木运之岁。上见厥阴(丁巳丁亥)水运之岁。上见太阳(丙辰丙戌)天与之会也。故曰天符(司天与运气符会○以上己丑己未戊午乙酉。乃天符岁会相同。又为太乙天符。即天元纪所谓三合为治。一者天会二者岁会三者运会是也)

　　续刻　素问经文(补遗)

　　六元正纪大论

　　春气西行夏气北行。秋气东行。冬气南行(近东者先受春气。渐次及西近南者。先受夏气。

　　渐次及北。近西者先受秋气。渐次及东。近北者先受冬气渐次及南)故春气始于下(由下而升)秋气始于上(由上而降)故至高之地冬气常在(高山之巅夏月凝雪)至下之地春气常在(卑下之泽。冬月草生)发表不远热。攻里不远寒(发表利用热。夏月发表不远热也。攻里利用寒。冬月攻里不远寒也。以发表攻里之品。不留于中而有所宜也)不发不攻寒热内贼。其病益甚(不以发攻而犯寒犯热。故病益甚。若无病而犯寒犯热。则生寒生热)木郁达之(郁。怫也。木性发达。治则升之令其条达)火郁发之(火性发越。治则散之令其发越)土郁夺之(土性疏通。故宜夺之)金郁泄之(金性清利。故宜泄之)水郁折之(水性就下。故折之令其无冲逆也)然调其气。过者折之以其畏也。所谓泻之(上文详其。五郁之治。因言既治之必调其气。而复有过而不调者。则折之以其所畏折之之义。即所谓泻之也。畏者。木畏酸。火畏甘。土畏苦。金畏辛。水畏咸也。)

　　续刻　素问经文(补遗)

　　至真要大论

　　六气分治司天地者。其至何如。曰。厥阴司天(巳亥之年)其化以风(木气化风)少阴司天(子午之年)其化以热(少阴君火化热)太阴司天(丑未之年)其化以湿(土气化湿)少阳司天(寅申之年)其化以火(少阳相火也其化畏火)阳明司天(卯酉之年)其化以燥(金气化燥)太阳司天(辰戊之年)其化以寒(水气化寒)以所临藏位命其病者也(王注肝木位东。心火位南。脾土位中央及四维。肺金位西。肾水位北。是五脏定位然五运即六气所至。气相得则和不相得则病故先以六气所临。后言五脏之病也)地化奈何(地化在泉之化也。)曰。司天同候(言天气既迁。地气用事。因藏位而命其病。皆与司天候法同)间气皆然(间气用事。因藏位而命其病。皆与司天候法同)司左司右者。是谓间气也(岁有六气。以一气司天。一气在泉。余四气一为司天左间。一为右间。一为在泉左间。一为右间也。五营运大论。左右者。诸上见厥阴。左少阴右太阳。见少阴。左太阴。右厥阴。见太阴。左少阳。右少阴。见少阳。左阳明。右太阴。见阳明。左太阳右少阳。见太阳。左厥阴。右阳明。所谓面北而命其位 厥阴在上。则少阳在下。左阳明。右太阴。少阴在上。则阳明在下。左太阳。右少阳。太阴在上。则太阳在下。左厥阴。右阳明。少阳在上。则厥阴在下。左少阴。右太阳。阳明在上。则少阴在下。左太阴。右厥阴。太阳在上。则太阴在下。左少阳。右少阴。所谓面南而命其位○上主司天。位在南。故面北而言其左右。左主西言右主东言下主在泉。位在北故面南而言其左右。左主东言。右主西言。上下异而左右殊也)诸气在泉。风淫于内(言自外而淫于内也)治以辛凉(金胜木气)佐以苦甘(辛过甚。恐伤其气故佐以苦胜辛。甘益气也)以甘缓之。以辛散之(木性急故宜甘缓辛散)热淫于内。治以咸寒(君火之气。水能胜之)佐以甘苦(甘胜咸苦泻热)以酸收之。以苦发之(热盛于经宜酸收。热结于内宜苦发)湿淫于内。治以苦热(湿为土气。苦热从火化。能燥湿也)佐以酸淡(酸能制土。

　　淡能利窍)以苦燥之以淡泄之(湿热宜苦燥。湿濡而肿宜淡泄。泄。渗与汗也)火淫于内。治以咸冷。佐以苦辛(吴注相火。畏火也。故以咸苦辛泻热而滋阴水)以酸收之。以苦发之(义与上文热淫条同)燥淫。于内治以苦温(燥为金气。苦温从火化。所以胜金气)佐以甘辛(木受金伤。宜甘缓辛散)以苦下之(燥结邪实宜以苦下之)寒淫于内。治以甘热(寒为水气。甘从土化热从火化。所以制水胜寒)佐以苦辛(苦而辛。亦热品也)以咸泻之(水之正味。咸泻之也)以辛润之。以苦坚之(肾苦燥。急食辛以润之。肾欲坚急食苦以坚之。即此之义)司天之气风淫所胜。平以辛凉。佐以苦甘。以甘缓之。以酸泻之(木气升而不降。故以)热淫所胜。平以咸寒。佐以苦甘。以酸收之(收其浮热。)湿淫所胜。平以苦热佐以酸辛(酸而辛。则非饮矣)以苦燥之。以淡泄之。湿上甚而热。治以苦温(燥湿)佐以甘(益土)辛(散滞)以汗为故而止(得汗则湿外泄)燥淫所胜。平以苦湿(苦而湿。则燥得其润)佐以酸(生液)辛。(润燥)以苦下之(燥甚非攻下不除)寒淫所胜平以辛(散寒)热(回阳)佐以苦甘(济和辛热)以咸泻之(伤寒大胃则为里热者。宜以咸泻之○李频湖曰。司天主上半年。天气司之。故六淫谓之所胜。上淫于下也。故曰平之在泉主下半年。地气司之。故六淫谓之于内。外淫于内也。故曰治之。当其时反得胜已之气者。谓之反胜六气之胜。何以征之如燥胜则地干。暑胜则地热风胜则地动。湿胜则地泥。寒胜则地裂。火胜则地固是也)春不沉夏不弦。冬不涩秋不数。是为四塞(春弦。夏数秋涩。冬沉。脉之常也。若春至沉脉。尽去。夏至弦脉尽去。冬至涩脉尽去秋至数脉尽去。已虽专王。而绝去其母气矣。是谓四塞五脏不相交通也)参见曰病。复见曰病。未去而去曰病去而不去曰病(一部之中参见诸脉状。此乘侮交至也既见于本部复见于他部。此淫气太过也。未去而去为本气不足。来气有余。

　　去而不去为本气有余。来气不足)反者死(反谓春脉涩。夏脉沉。秋脉数。冬脉缓。反见胜已之脉。故死)诸风掉眩。皆属于肝(风类不一。故曰诸风掉摇。眩运也)诸寒收引皆属于肾(收敛。引急也。肾主寒水之化。凡阳气不达。则营卫凝聚。形体拘挛)诸气 (音愤)郁皆属于肺( 。喘急。郁不畅也)诸湿肿满。皆属于脾(肿者。肿于外。满者。满于中。痞胀是也)诸热瞀螈(抽掣)皆属于火。诸痛痒疮。皆属于心(热甚则疮痛热微则疮痒心属火化热。故疮疡属于心也)诸厥固泄皆属于下(厥。逆也。固溲便闭也。泄。溲便不禁也。下谓肾也。肾居五脏下。兼水火之司阴精衰则火独治而有热厥。命门衰。则水独治而有寒厥。肾开窍于二阴。其水亏火盛。

　　则精液干枯为热结。阴虚则无气。致清浊不化为寒闭。肾家水衰。则火迫注遗为热泄。命门火衰。则阳虚失禁为寒泄)诸痿(萎同)喘呕皆属于上(肺主气。肺热叶。焦则手足无以受气。

　　故有筋痿肉痿脉痿骨痿诸症。息气急曰喘。病在肺。声逆上曰。呕病在胃口故皆上焦之病)诸禁鼓栗如丧神守。皆属于火(禁作噤切牙也。鼓。鼓颔也栗战也。神能御形谓之神守禁鼓栗而神不能支持。如丧失神守。皆火之病。若心火亢极。反兼水化制之。故为寒栗者火之实也若阴胜则为寒。寒则真气去。去则虚。虚则寒搏于皮肤之间者。火之虚也○疟气之发。阳并于阴。则阴实而阳虚。阳明虚。则寒栗鼓喘。又伤寒将解。其人本虚。邪与正争而为战汗故凡战栗者。皆阴阳之争也)诸痉项强皆属于湿(痉。风强病也。此湿甚而兼风木之化)诸逆冲上皆属于火(火性炎上)诸胀腹大。皆属于热(热气内盛者。在肺则胀于上。在脾胃则胀于中。在肝肾则胀于下。此以火邪所至。乃为烦满也)诸躁狂越皆属于火(躁。烦躁。狂狂乱。越乘越也。火入于肺则烦。火入于肾则躁。然气交变大论曰。岁水太过寒气流行□害心火。身热烦心。阴厥谑妄之类。是为阴盛发躁成无已曰。虽躁欲坐井中。但欲水。不得入口是也)诸暴强直皆属于风(暴猝也。强直筋病强劲也)诸病有声(肠鸣)鼓之如鼓(鼓胀)皆属于热(为阳气所逆。故属于热)诸病 肿疼酸惊骇皆属于火(浮肿者。阳实于外。火在经也。疼酸者。

　　火甚制金不能平木。木实作酸也。惊骇者。君火甚也)诸转反戾。水液混浊。皆属于热(木胜协火。则筋引急。或偏引之。则为转为反而乖戾于常。水液。小便也)诸病水液澄澈清冷。

