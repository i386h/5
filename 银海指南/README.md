<!-- { "loadSidebar": true } -->


　　银海指南 清 顾锡

　　朱序

　　天下之目瞽于病者半，瞽于医者亦半。医者自瞽其心，而欲不瞽天下人之目，势必不能。余二十年中，走南北数千里，见医者千百辈，医目者亦百十辈，其能起沉 ，疗痼疾，曾不得数人焉。而因噎废食者，遂创目不医不瞎之说。呜呼，是说起而天下之目胥受其祸矣。然亦由不善治目者之有以祸之也。桐乡顾养吾先生，悯天下之且受其祸，而不能遍为之救，乃出生平所学，参以古大家之论，着为《银海指南》四卷。辨轮廓，所以明经络也。戒钩割，所以养精血也。至于七情六淫，分致疾之原，五脏六腑，表主病之象。辨脉辨舌，不厌其详，用药用方，贵充其类。可兼症患病情之变，存医案准治法之宜，可谓大无不包，细无不入已。

　　前年冬，余以先大夫忧旋里，获读先生书，知先生之学，固不仅以治目名也。忆乾隆庚戌间，伯兄遘目疾逾半载，手足复肿痛不能运动，诸医以温凉补泻之药，轻投之，两目几瞽，而余疾不少衰。迨后先生至，笑谓先大夫曰：是湿热壅滞所致，疗之至易。如其法而患痊。盖先生之于医无不通，而治目其绪余耳。先生与先大夫为莫逆交，余少时习闻先生教，略通素问灵枢之义。今海内莫不宗仰先生，得是书以广其传，庶几言医者不致瞽其心，而天下之人亦不致瞽其目也。是为序。

　　嘉庆己巳冬世愚侄海盐朱方增拜撰

　　张序

　　《灵枢》大惑论曰：五脏六腑之精气，皆上注于目而为之精，目贵乎湛然常清也。自外有六淫，内有七情，病之及于目者多矣。倘治之不善，或至贻害终身者有之。仆尝见业是科者，或窃取数方，或合成点药，便悬轮廓图，诩诩然自矜为专科。至问其病之所以然，则茫乎不知其所自来。噫，是盲医也，尚可以治目乎哉？桐乡养吾顾先生，以眼科名于时，人之患目者，远近争趋之。仆习闻病目者曰：吾之目，赖先生而存。或又曰：吾之目微先生几废。窃疑先生医目如是之神，必有不传之秘，独得之奇，故能超绝恒流，取誉当世。今观先生之论，与所着之案，始知先生之学，于凡六淫之感，七情之伤，必先有以澈乎其源，而后施以补泻温凉之剂，以故投无不利，病无不起。然则先生之于医，不尚异，不矜奇，只于受病之源看得透耳。医师之良，孰逾于是。是即以先生之学治他病，亦何所往而不宜耶。今乃以眼科名，是亦未以足尽先生也。然以眼科名，亦见先生之全力，尽在于眼科矣。兹本其救世之心，出此《指南》示人，俾治目者，不至误于他歧。或补或泻，或补泻兼行，各得其道。于以复其光明之体，岂非斯世之人一大快乎哉。是为序。

　　嘉庆十有四年岁次己巳孟夏之月海昌张起鳞拜撰

　　前跋

　　九窍之病，惟目为最重，苟有误治，其失明者无论矣。即神膏未损，遇善手极力挽救，已不免微云点缀，滓秽太清，良可恨也。古人所以另立专科，俾得精通一艺，不至于多歧亡羊。

　　奈今世之业是科者，每以发散攻伐为用，其贻祸可胜言哉！吾师顾养吾夫子，独窥灵兰之秘旨，辨症酌方，投无不效，是以名震南北，远近争赴无虚日。侨寓松郡以来，积案盈千累万，今年春，先生惧其多而散失，集其已验者若干症，编为二卷。更着六淫外感七情内伤杂病兼症等论，并发明五脏六腑主病，无微不抉，无义不搜，诚眼科之指南，抑医林之圭臬也。

　　其立法详见于治目总论中，至于用方，则宗景岳，用药则守之才，足见与古为徒，心源印合。然巧运神思，独抒己见，岂末学所能测识乎。昔倪微德《原机启微》一书，立斋薛氏奉为至宝，刻入二十四种内，其治法亦以补益为主，与东垣之脾胃，丹溪之滋阴，后先一辙，故附案甚多。外此诸大家，于眼目一症，皆有条论，莫不寒热虚实并陈，补泻温凉互用，惟张子和自患目疾，有人以针刺出血而愈。遂宗血实破之之法，创为谬论，一变而为钩割，再变而为炮烙，受其害者，殆不可胜数。近时张飞畴能以金针拨障，顷刻奏功，详见于张氏医通，洵为神妙。世有传其术者，争羡慕之。然拨愈者固多，拨伤者亦复不少，总非善治。先生综核前贤之要旨，先究本原，次详脏腑，后及经络，按脉论症，宜其能使昏然者昭然，而 焉者亦得了焉也。忆乙丑秋季，偶罹目患，历医数人，过服散风清火之剂，几至归于长夜，赖先生力，得留一隙之明，仍砚耕笔织。然棘围久困，无志功名，间尝窥探医籍，以图济人自济，计亦两得，来从先生游，授以此编，口讲指画，不啻当头棒喝。因请付梓，以公同志，俾天下之误于所治者，日置案头，按症索方，庶不至一误再误，而贻误无穷矣，宁非斯民之大幸事哉。

　　嘉庆十有二年岁次丁卯仲冬朔后二日平湖受业门人 芬郁芳氏百拜跋

　　卷一

　　守正辟邪论

　　圣人立法以治天下，皆取乎正。人生天地间，六气感于外，七情伤于内，加以饥饱劳役，其病固难枚举，余惟以目病言之。夫目为肝窍，轮分五脏，肾水涵之，胆汁统之。凡有所感，皆能为患。惟审其虚者补之，实者泻之，或邪盛正虚，补中兼泻，泻中兼补，此正法也。不谓正法失传，而邪法纷起，受其害者，可胜道哉。不得不严为辩之。如有以针挑其上下胞者，先出其血，后以金器擦其内睑，久之必生翳障，盖血伤邪不散也。有以舌舔其目珠者，博古人孝感之名，而非出于诚心，往往伤破其珠。盖舌乃心之苗，瞳神为肾之精，以心火克其肾水故也。有食辛辣，饮烧酒，烘火向日，谬云以热攻热，是 敌以粮授贼以刃也。有刮指甲金玉等屑点眼者，以脆嫩之质，而受坚刚之克岂有不伤之理乎。有以黄连汤、薄荷汤、泥浆、井水、鸡子清、水晶、金银等物，取其凉气以熨洗，必致血凝变症，诚可虑也。更有一种医人，不察形色部位，脏腑经络，辄用菊花洗心散、龙胆四物汤、三黄汤、羊肝丸之类，随症乱治，此真徐灵胎所谓劣医矣。大抵目病以肝肾为本，舍本而从标，皆非正法。邪正之辩，彰明较着，儒家有正宗，医家亦有正宗，学人慎毋惑于旁门也。

　　卷一

　　面部定位图解

　　《灵枢经》曰：鼻者肺之官，目者肝之官，口唇者脾之官，舌者心之官，耳者肾之官。

　　经络气血，皆上于面而走空窍。其精阳气上走于目而为睛，其别气走于耳而为听，其宗气上出于鼻而为臭，其浊气出于胃，走唇口而为味。

　　面部五经所属之图　左目五轮图　上下胞睑属脾土，为肉轮。大 属心君火，小 属心包络相火，为血轮。白睛属肺金，为气轮。青睛属肝木，为风轮。瞳神属肾水，为水轮。

　　卷一

　　五轮八廓大略

　　五轮者，五脏精华之发现也。八廓者，脏腑部位之所在也。病发定在五轮，而病之浅深进退，必于八廓验之。

　　右目五轮图　左目八廓图　左目为阳，阳道顺行，故廓之经位法象，亦以顺行。

　　右目为阴，阴道逆行，故廓之经位法象，亦以逆行。

　　《灵枢》大惑论曰：五脏六腑之精气，皆上注于目而为之精。精之窠为眼，骨之精为瞳子，筋之精为黑眼，血之精为络，其窠气之精为白眼。肌肉之精为约束，裹撷筋肉血气之精，而与目并为系。上属于脑，后出于项中。

　　右目八廓图　目之五轮八廓，《内经》未着其名，故其言曰：骨之精为瞳子。肾主骨，在色为黑，是即所谓黑睛之水轮也。筋之精为黑眼，肝主筋，在色为苍，是即青睛之风轮也。血之精为络，心主血，在色为赤，是即大小 之血轮也。其窠气之精为白眼。肺主气，在色为白，是即白睛之气轮也。肌肉之精为约束，脾主肌肉，在色为黄，是即上下胞之肉轮也。然则五轮本于五经，《内经》已言之，后人特命之名耳。又曰：裹撷筋骨血气之精，而与脉并为系，是即八廓之先路也。五轮在外，有形可见，八廓在内，无迹可寻。故或言八廓，有名无位也。兹余俱录其文而分注之，知轮廓之说为有根柢云。（养吾氏识）

　　卷一

　　五轮解

　　目有五轮，禀于五行，原于五脏，轮取圆转层护，犹之周庐环卫，以奠皇居也。盖金之精，腾结而为气轮。木之精，腾结而为风轮。火之精，腾结而为血轮。土之精，腾结而为肉轮。

　　水之精，腾结而为水轮。气轮者，目之白睛是也，内应乎肺，西方庚辛申酉之金，肺主气，故曰气轮。金为五行之至坚，故气轮亦坚于四轮，居外而为固也。风轮者，白睛内青睛是也，内应乎肝，东方甲乙寅卯之木，肝木生风，故曰风轮。此轮青翠，内包膏汁，有涵养瞳神之功，其色青，故目青莹者为顺也。血轮者，目大小 是也，内应乎心，南方丙丁巳午之火，心主血，故曰血轮。有两心而无正轮，心君火也，通于大 ，命门为小心，小心相火也，通于小 。火尚赤，故取红活者为顺也。肉轮者，目两胞是也。中央戊己辰戌丑未之土，内应乎脾，故曰肉轮。夫土为五行之主，故四轮亦为脾所包涵。土主静，故目闭则静而不用，此藏纳归静之用也。脾有两叶，摩化水谷，目有两胞，动静相应。其色尚黄，得血为润，故目之两胞以黄泽为顺也。然四轮者，皆不能鉴物，惟逐层兜裹以保水轮。水轮者，内应乎肾，北方壬癸亥子水也。肾属水，故曰水轮。中有黑莹一点，为能鉴万类，察秋毫，所谓瞳神者也。五轮具而后为全目，目全而后为完人。治目者，可弗明辨之乎。

　　卷一

　　八廓解

