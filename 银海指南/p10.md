<!-- { "loadSidebar": true } -->
　　汉·张仲景治伤寒，立一百十三方，此用方之祖也。其中增减分合，立法最善。如桂枝汤加葛根，则为桂枝加葛根汤，此增法也。桂枝汤去芍药，则为桂枝去芍药汤，此减法也。桂枝汤去芍药加附子，此增减并用法也。桂枝二麻黄一汤，桂枝二越婢一汤，此合法也。桂枝麻黄各半汤，此合而兼分之法也。盖病情百变，方难胶一。故有一方之中，寒热并用，仲景附子泻心汤是也。攻补并用，陶氏黄龙汤是也。若药性相反而兼用者，胡洽治痰癖，十枣汤加甘草，丹溪治劳瘵，莲心饮与芫花同行是也。又如丹溪治一妇，用四物汤去川芎倍地黄加白术黄 黄柏甘草人参一帖，腹大泄，目无视，口无言，知其病势深而药无反佐之功也，仍用前药炒熟与之而愈。此同一方，而一生一熟，相悬天壤也。至于君臣佐使，尤不可不知。如六君子专补气，故以人参为君，四物汤专补血，故以当归为君，切不可凌乱杂用，致昧要领。欲为医者，能先明制方之法，无难奏效。余治汪妇两目赤肿，左关脉沉数而微涩，此郁火伤肝症，宜用逍遥散。然时值暑令，恐柴胡复升动其火，因去之，加青蒿而病除。又治谢某，火旺水亏，宜用六味丸，但目有星障，不宜酸敛，因去萸肉加女贞而病除。又治谢某两目，红丝下坠，此由操劳过度，思虑伤脾，以致脾火刑金，宜用归脾汤。但脾中尚有郁火，恐木香太燥，且能破气，因去之，加麦冬以润肺而病除。又治吴某厥阴头痛，气血素亏，脾肾两经复感受寒邪，致左目凝翳赤障，下起伤痕，宜用温补之剂。但仅祛脾脏之寒，则水不得温，仅祛肾脏之寒，则土不得暖。余以理中汤理阴煎，合治之而病除。凡兹各法，未可概述，但能随证应变，自免刻舟求剑之弊。若症有相似，方无参用，如阴症似阳者，其人目肿面赤，烦躁咽痛，身有微热，大便秘结，有似阳症，但渴欲饮水，复不能饮，切其脉沉细迟微或轻按洪数，重按沉弱无力，此乃水极似火。王太仆所谓身热脉数，按之不鼓击者，名阴盛格阳，非热也，宜用通脉四逆汤，倍加附子人参，以接其真阳之气。设投寒凉，下咽即毙。阳证似阴者，其人目微赤，身寒逆冷，神气昏昏，状若阴证，然渴能饮水，大便硬秘，小便赤涩，设有稀粪利出者，乃旁流之物，非冷利也。其脉虽沉，切之必滑数有力，王太仆所谓病患身寒厥冷，其脉滑数，按之鼓击者，名阳盛格阴，非寒也。轻者白虎汤，重者承气汤。倘投温热，医杀之也。又有隔治一法，如六节脏象论曰：未至而至，此为太过，则薄所不胜而乘所胜也。张介宾谓凡五行之气，克我者为所不胜，我克者为所胜，假如木气有余，金不能制，而木反侮金，薄所不胜也。余尝治一目痛脾泄呕吐之证，专用四君子而愈。盖此症由脾土衰弱，不能生金制木，时值春令，少阳用事，金气休囚，木挟相火，反刑肺金，故致目痛呕吐，复克脾土，故致泄泻。若从伐肝木，木必不能受制，惟用隔治一法，补土以生金，生金以制木，则金有生扶，木不能薄所不胜也。此即东垣补土平肝之意也。但天下之病无穷，古人之方，不能尽其变态，则因证立方，当抒独见。曾有干某，某目为锻石所伤，黑珠已损，视物不明，两眶肿痛。又有瘳妇，左目为火烙伤，黑珠已坏，疼痛难忍，此两症，如《飞鸿集》、《龙木论》、《银海精微》、《原机启微》、《审视瑶函》等书，及各大家集中，均所未载。余思石本属阳，又因火化灰，其性更烈，目为所伤，则血凝水涸，遂处一方，以韭菜地上蚯蚓泥煎汤令服，其肿痛立消，继以凉血之剂，目遂还光。盖蚓本土德，而星应轸，水味性咸寒，最能清热，其泥尤甘寒，泻热解毒，必用韭菜地上者。韭入血分而行气，气血行则肿消，热毒清则痛止也。至火性燥烈，烙目尤酷，遂用陈菜子油令其灌洗，其肿痛亦立消。盖菜子辛温无毒，陈则辛温之气稍泄，目方苦燥，得此润之，痛可少减。且味带辛温，则能散其凝滞，而肿亦消矣。学人能细认病源，熟谙本草，何患症之难治哉。

　　卷二

　　用药法

　　夫病有虚实寒热之殊，故药有补泻温凉之别。若虚中挟实，实中挟虚，寒因热化，热因寒化，上寒下热，上热下寒。其症种种不同，则临证用药之法，不可不知。昔韩懋之嫂口舌唇皆疮，或至封喉，下部虚脱，白带如注，医或投凉剂解其上，则下部疾愈甚。或投热剂，及以汤药熏蒸其下，则热晕欲绝。懋曰：此亡阳症也，以盐煮附子为君，制以薄荷防风，佐以姜桂芎归，水煎后，入井冰冷与之，未尽剂即少瘥。或问其故曰：真对真，假对假。上乃假热，故以假冷之药从之。下乃真寒，故以真热之药反之。斯上下和而病解矣。此治假热真寒之法也。张锐治蔡鲁公孙妇产后次日大泄，而喉闭不入食，众医曰：二疾若冰炭，虽司命无如之何。张曰：无忧也，取药数十粒使吞之，咽喉即通，下泄亦止。鲁公奇之，张曰：此于经无所载特以意处之。向者所用药，乃附子理中丸，裹以紫雪耳。方喉闭不通，非至寒之药不为用。既下咽，则消释无余。其得至腹中者，附子力也，故一服而两疾愈，此寒热并治之法也。罗谦甫治一妇肝脾郁结，午前用补中益气汤下六味丸，午后用逍遥散下归脾汤，此气血并治之法也。谦甫又治一妇，肝脾气滞，与归脾汤下芦荟丸，此补泻兼施之法也。薛新甫治一妇怒气伤肝，气血俱虚，朝用逍遥散，夕用归脾汤。又治一妇郁怒伤肝脾，朝用归脾汤，夕用逍遥散。盖一则肝阴大损，故先用逍遥以达木性，次用归脾以补其土，使木不能克制。

　　一则脾土既为肝木所克，故先用归脾以扶衰敌强，次用逍遥以疏其气，使木性得畅，土不复克，此治标治本先后次序之法也。李东垣治息贲伏梁诸丸，初令服二丸，一日加一丸，二日加二丸，加至大便微溏为度。再从二丸加服，周而复始，俟积消大半而止。盖恐病浅药深，转伤正气，故必逐渐增添，此由少加多之法也。李士材制阴阳二积之剂，补中数日，然后攻伐，不问积去多少，再与补中，待其神旺，则复攻之，屡攻屡补，以平为期。此攻补迭用之法也。余本各法以治目疾，应手辄效。尝治沈某目红壅肿，眵泪如脓，口干唇燥，小便赤涩，此一水不能胜五火也。第降其火，则水不即生，第滋其水，则火不遽息。乃以六味作汤下青宁丸，火清而水亦壮。又姚某右目为苗叶针伤，白障满泛，疼痛不止，当以活血为本，治气为标，乃朝用四物汤，加苏木、红花、乳香、没药、 虫，以行其血，夕用沉香越鞠丸，以通其气。又干某痘后，两睥生癣，此因虚郁热停滞脾胃，当以扶脾为本，清热为标，乃朝用六君子去甘草，加升麻望月砂杏仁，以健脾润肺，夕用清目散，以泻火。又李某两目赤障，昼则时痛时止，此阳不和也，乃朝用香砂六君子，以和其阳。然上焦郁气未通，再用搐鼻碧云散，以达其气。又马某两目赤翳，夜则时痛时止，此阴不和也。余用补肝散合四物汤，以和其阴。然浮火上升，不可不降，再用熟地附子捣烂，涂涌泉穴，以降其浮游之火。又刘某两目昏 ，胸膈郁闷，无事生怒，此肾水不能生肝木也，余用左归饮下越鞠丸，则壮水之中兼解其郁。丹此阴阳互济，气血并调，虚实兼治，诸法不能遍举，略述数条，以待学人隅反。或曰何不合一汤以治之？余曰不然。用药之法，同于用兵，譬如两枝兵合路而来，则合师以剿，自可奏功。若东一支兵，西一支兵，分路来犯，若合师以剿，东驰西走，力不能专，何如分师进取各奏成功。然而奇正相生，各存乎人，总期变通尽利。故兵法曰：多算胜者，少算不胜也。

　　卷三

　　汤丸备要

　　六味地黄丸（仲阳） 治肝肾不足，真阴亏损，精血枯竭，憔悴羸弱，腰痛足酸，自汗盗汗，水泛为痰，发热咳嗽，头运目眩，耳鸣耳聋，遗精便血，消渴淋沥，失血失音，舌燥喉痛，虚火牙痛，足跟作痛，下部疮疡等症。

　　熟地（八两） 山萸肉（酒润） 山药（各四两） 茯苓（乳拌） 丹皮 泽泻（各三两）

　　上蜜丸梧子大，空心盐汤下。如用作汤，分两酌定。

　　崔氏八味丸（金匮） 治命门火衰，不能生土，以致脾胃虚寒，饮食少思，泄泻腹胀，或元阳虚惫，阳痿精寒，脐腹疼痛，夜多漩溺，膝酸腰软目昏等症。

　　即前六味加肉桂附子各一两。

　　七味丸 治肝经气虚，筋无所养，变为寒症，以致筋骨疼痛，脚软懒行，及伤寒服凉药过多，水中无火，手足牵引，肝经血虚，以致火燥筋挛，变为结核瘰 等症。

　　即前六味加肉桂一两。

　　都气丸 治劳嗽，益肺之源，以生肾水也。

　　即前六味加五味子。

　　八仙长寿丸 治虚损劳热。

　　即前六味加五味子二两，麦冬三两。

　　明目地黄丸（东垣） 治肾虚目昏。

　　即前六味加柴胡五味归身，朱砂为衣。

　　滋肾生肝饮（养葵） 治血虚气滞，或肩背绊痛，或胃脘当心而痛，或肝火郁于胃中，以致倦怠嗜卧，饮食不思，口渴咽燥，及妇人小便自遗，频数无度。

　　即前六味加柴胡五味白术当归甘草滋阴肾气丸 治目神水宽大渐散，或如雾露中行，渐睹空中有黑花，视物二体。

　　久则光不收，及内障瞳神淡白。

　　即前六味去萸肉，加柴胡五味归身生地，朱砂为衣。

　　知柏八味丸 治阴虚火动，骨痿髓枯。

　　即前六味加知母黄柏各二两。

　　加味地黄丸 治肝肾阴虚，耳内痒痛出水，或眼昏痰喘，或热渴便涩等症。

　　即前六味加生地柴胡五味。

　　左归饮（景岳） 治肾水干枯，虚火上蒸脾胃，阴土受亏，以致饮食不进，大便燥结，甚至三阳癃闭，将成噎膈。治之于早，无不愈也。当以此方加归芍，治伤寒舌黑唇焦，大渴引饮，此必服攻伐寒凉之药过多也，此方救之。治疟疾而兼燥症，热重寒轻者，此方更宜。

　　熟地（三四钱或加至一二两） 山萸肉（一二钱，畏酸者少用之） 山药（二钱） 茯苓（钱半） 甘枸杞（二钱） 甘草（一钱）

　　水二盏，煎七分，食远服。

　　如肺热而烦者，加麦冬二钱。血滞者，加丹皮二钱。心热而躁者，加元参二钱。血热妄动者，加生地三四钱。阴虚不宁者，加女贞子二钱。上实下虚者，加牛膝二钱以导之。血虚而燥滞者，加当归二钱。脾热易饥者，加白芍二钱。肾虚骨蒸多汗者，加地骨皮二钱。

