<!-- { "loadSidebar": true } -->
　　夫五轮为捍御之司，周防于外。八廓为转运之使，应接于内。廓取恢廓之意，经言使道坠以长，盖人身面部，自齿以后至会厌深三寸半，咽门至胃长一尺六寸，则脏腑之于目，相去甚远。廓其输将精液之道路，犹之经涂九轨，以通往来也。干居西北，络通大肠之腑，脏属于肺，肺与大肠为表里，上运清纯，下输糟粕，为传送之官，故曰传道廓。坎居正北，络通膀胱之腑，脏属于肾，肾与膀胱为表里，乃真水之源，以输精液，故曰精液廓。艮位东北，络通上焦与命门，上焦与命门会合诸阴，分输百脉，故曰会阴廓。震位正东，络通胆之府，脏属于肝，肝与胆为表里，主运清纯，不受污浊，故曰清净廓。巽位东南，络通中焦与肝之络，肝络通血，以滋养中焦，分气血以为化生，故曰养化廓。离居正南，络通小肠之府，脏属于心，心与小肠为表里，为诸阳受气之胞，故曰抱阳廓。坤位西南，络通胃之府，脏属于脾，脾与胃为表里，主纳水谷以养生，故曰水谷廓。兑位正西，络通下焦与肾之络，肾络与下焦主持阴精，养化生之源，故曰关泉廓。夫脏腑之相配，内经已有定法，至三焦之分发肝肾者，此目之脉络配法也。盖目窍于肝，主于肾，故有二络之分发。察乎二目经络之间，昭然可见矣。

　　卷一

　　轮廓

　　古云：经络不明，盲子夜行，验廓之病，与轮不同。轮以通部形色为断，而廓以轮上之经络为形症。或粗细连断，或虬直赤紫，其脉起于何部，侵及何部，以辨病在于何脏，及受病之浅深轻重，血气之虚实盛衰，邪气之自病传病，经络之生克顺逆而施治之耳。有以八廓如三焦，有名而无实，不知以八廓比三焦，则八廓尤为易辨。三焦在内而不见，但有膈上膈下之分。八廓见症分明，显有丝脉之可辨，焉得谓有名无实哉。

　　卷一

　　运气总论

　　《素问》天元纪大论曰：天有五行以御五位，当其位则正，过则淫。五行者，金木水火土也。五位者，甲乙位东，丙丁位南，庚辛位西，壬癸位北，戊己位中宫。盖天数五，而五阴五阳为十干，地数六，而六阴六阳为十二支。然天干之五，必得地支之六以为节。地支之六，必得天干之五以为制。如子午之上，为少阴君火。丑未之上，为太阴湿土。寅申之上，为少阳相火。卯酉之上，为阳明燥金。辰戌之上，为太阳寒水。巳亥之上，为厥阴风木。是六气之在天，而以地支之六为节也。甲己为土运，乙庚为金运，丙辛为水运，丁壬为木运，戊癸为火运。是五行之在地，而以天干之五为制也。以地支而应天之六气，以天干而合地之五行，而后六甲成，岁气备。又曰：在天为风，在地为木。在天为热，在地为火。在天为湿，在地为土。在天为燥，在地为金。在天为寒，在地为水。盖无形者，即于有形测之，天地虽大，了如指掌矣。

　　五营运大论曰：风为肝，肝生筋，筋生心，火为心，心生血，血生脾，湿为脾，脾生肉，肉生肺，燥为肺，肺生皮毛，皮毛生肾，寒为肾，肾生骨髓，骨髓生肝，此运气相生之序也。

　　又曰：风伤筋，燥胜风，热伤气，寒胜热，湿伤肉，风胜湿，燥伤皮毛，湿胜燥，寒伤血，燥胜寒，此运气相胜之道也。

　　六微旨大论曰：相火之下，水气承之。水位之下，土气承之。土位之下，风气承之。风位之下，金气承之。金位之下，火气承之。君火之下，阴精承之。此运气承制之理也。医学纲目曰：风木盛则病化风，燥金盛则肝为邪攻，而病亦化风。寒水盛则病化寒，湿土盛则肾为邪攻，而病亦化寒。燥金盛则病化 郁，火热盛则肺为邪攻，而病亦化 郁。湿土盛则病化湿，风木盛则脾为邪攻，而病亦化湿。火热盛则病化火热，寒水盛则心为邪攻，而病亦化火热。此运气移化之过也。

　　逐年运气司天在泉之图　张子正蒙曰：阴阳之精，互藏其宅，则各得其所安。若阴阳之气，则循环迭至，聚散相荡，盖相兼相制，欲一之而不能。

　　朱子曰：五行各一其性，然一物又各具五行之理，故气有余，则制己所胜而侮所不胜。

　　其不及，则己所不胜侮而乘之。己所胜，轻而侮之。人在气交之中，天气通于鼻，地气通于口，感而受之，为病万端。而目疾特九窍之一耳，治之如法，应手可愈。惟在辨明运气之胜复，则药与症合，不至孟浪投剂矣。

　　《素问》五运论曰：天地者，万物之上下；左右者，阴阳之道路。上谓司天，位在南方，则面北立，左右乃左西右东也。下谓在泉，位在北方，则面南立，左右乃左东右西也。故上下异而左右殊，天气右旋而降于下，地气左旋而升于上。左右周天，余而复会也。如寅申岁，司天少阳火气，左间阳明燥气，右间太阴湿气，在泉厥阴风气。左间少阴热气，右间太阳寒气。卯酉岁，司天阳明燥气，左间太阳寒气，右间少阳火气，在泉少阴热气，左间太阴湿气，右间厥阴风气。辰戌岁，司天太阳寒气，左间厥阴风气，右间阳明燥气，在泉太阴湿气，左间少阳火气，右间少阴热气。巳亥岁，司天厥阴风气，左间少阴热气，右间太阳寒气，在泉少阳火气，左间阳明燥气，右间太阴湿气。子午岁，司天少阴热气，左间太阴湿气，右间厥阴风气，在泉阳明燥气。左间太阳寒气，右间少阳火气。丑未岁，司天太阴湿气，左间少阳火气，右间少阴热气，在泉太阳寒气，左间厥阴风气，右间阳明燥气，司天主上半年，自大寒日后，通主上半年也。在泉主下半年，自大暑日后，主下半年也。

　　交六气时日图　《运气全书》云：阴阳相遘，分六位而寒暑弛张。日月推移，运四时而气令更变，自十二月中气大寒日，交木之初气，次至二月中气春分日，交君火之二气，次至四月中气小满日，交相火之三气，次至六月中气大暑日，交土之四气，次至八月中气秋分日，交金之五气，次至十月中气小雪日，交水之六气，每气各主六十日八十七刻半，总之乃三百六十五日二十五刻，共周一岁也。若岁外之余，及小月之日则不及也。厥阴木为初气者，方春气之始也。木生火，故少阴君火，少阳相火次之，火生土，故太阴土次之，土生金，故阳明金次之。金生水，故太阳水次之。

　　卷一

　　六气总论

　　《素问》天元纪大论曰：天有五行，以御五位，以生寒暑燥湿风火，是为六气。当其位则正，过则淫。人有犯其邪者，皆能为目患。风则流泪赤肿，寒则血凝紫胀，暑则红赤昏花，湿则沿烂成癣，燥则紧涩眵结，火则红肿壅痛。风宜散而寒宜温，暑宜清而湿宜利，燥宜润而火宜凉。辨之既明，治亦易也。然其中有相挟而来者，盖风为百病之长，如挟寒挟暑挟湿挟燥挟火之类，有相从而化者，如风邪化火，寒邪化火，湿邪化火，燥邪化火之类，风邪发于前，火邪继于后，故凡人之病目者，皆以为风火也。然风火之症，最宜详辨，苟一见火症，无论有风无风，多从散治，鲜不为害。风本阳邪，必有外感，方是真风。因风生热，风去火自息，此宜散之风也。若无外感，只因内火上炎，热极生风，热去风自息，此不宜散之风也。又有相杂而至者，以四时言之，冬月致病只三字，风寒火是也。春兼四字，风寒湿火是也。夏兼五字，风寒暑湿火是也。秋只四字，风寒燥火是也。然其中有伏藏，有变化，亦不得执一而治。奈何医者治目，初起红肿眵泪，不问何邪，概行表散散之不效，随用和解。解之不去，随用清凉。凉之不效，继以补益。幸则引为己功，不幸则委之天命，恬不为怪，良可叹也。余着此论，一一剖悉，使纷纭错杂之症，不至混淆。更以脏腑经络形色脉象参之，无遁情矣。

　　卷一　六气总论

　　风

　　《素问》金匮真言论曰：天有八风，经有五风。灵枢九宫八风篇曰：大弱风、谋风、刚风、折风、大刚风、凶风、婴儿风、弱风，是为八风。五风者，肝为木，木旺生风。肺为金，火旺金刑则生风，水冷金寒则又生风。脾为土，土湿生风，燥亦生风。心为火，火炎风自出。

　　肾为水，水衰相火生风。是为五风。八风由外，五风由内，目为外风所伤，其症眵泪肿痛，星翳渐侵，且风或挟热，则先头痛，眵粘 臊，赤肿羞明。风或挟湿，则多泪作痒，沿烂恶明。风或挟燥，则眵硬多泪，眼皮紧急。风或挟寒，则时流冷泪，微赤羞明。若神光泛白，视物昏朦，渐成内障，其痛时作时止，此由血虚火旺，内风所伤。治法在表者散之汗之，挟热凉散之，挟寒温散之，湿则汗之，燥则润之，但宜兼用和血之品。所谓治风先治血，血行风自灭也。至诸内风所伤，切不可升提发散。盖气血大亏之人，邪中于里，不能发泄，宜大补气血，使邪外越。又有平素阴亏者，厥阳内动，微感伤阴，即宜养阴平肝，使邪自散。若过用风药，益动热而耗阴矣。至半表半里之症，当以和解为先。然外风易治，内风难除。吴鹤皋曰：艽防之属，可以治外风，而内风非其治也。旨哉斯言，学人能体会之，思过半矣。

　　卷一　六气总论

　　寒

　　《素问》阴阳应象大论曰：北方生寒，寒生水。至真要大论曰：诸寒收引，皆属于肾。

　　天元纪大论曰：太阳之上，寒气主之。盖运气自霜降以后，春分以前，正属太阳寒水用事，设触冒严寒，即伤膀胱寒水之经。头疼腰强，发热恶寒，因循不治，传变多端。上乘空窍发为目病，冷泪翳障，视物昏花。若复兼湿，则邪滞太阴， 肉壅肿，兼火则刑克肝阴，遂生白障。兼风则迎风流泪，云翳满遮。兼痰则睥生樱核，目睛赤涩。兼郁则眼倦慵开，气滞光暗，辨症分治，庶无遗误。即有一二寒盛热生，外多火象，亦宜养阴清热。若过用寒凉，遏抑阳气，不免星障凝滞矣。然此属外寒所致。若内寒则人身脏腑自有之病，《素问》阴阳应象大论曰：阴胜则身寒，人生真阳之气，寄于右肾，寒则无以作强，而技巧不出矣。膀胱寒则三焦之气不化，而水道不行矣。脾胃寒则不能蒸腐水谷，而五味不出矣。肝胆寒则将军无决断，而谋虑不出矣。大小肠寒则变化不行，而二便闭矣。心包寒则神明衰，而万事不能应矣。目为五脏之精华，禀天阳之真气，若为阴寒所制，必至失光昏 ，内障遮睛，宜温补气血以助真阳。至真要大论曰：治寒以热。又曰：热因寒用。又曰：诸寒之而热者，取之阴。王海藏曰：热之不热，责其无火，益火之源，以消阴翳。参 桂附，即夏月何妨选用。不待水冰地坼，然后为真寒症也。此外又有中寒伏寒挟寒诸症，种种不同，大抵治法务在调和营卫，祛寒散邪而已。

　　卷一　六气总论

　　暑

