<!-- { "loadSidebar": true } -->
　　《素问》刺志论曰：脉虚身热，得之伤暑。又曰：暑为阳邪，而东垣治暑，则有阴阳动静之分，或广厦招凉，以伤其外。或恣食生冷，以伤其内。此静而得之为阴暑，农人耕耨于田中，征夫奔走于道路，此动而得之为阳暑。阴暑宜温，阳暑宜清。赵养葵谓暑病与热病相似，但热病脉盛，暑病脉虚耳。盖伤暑者，脉必濡弱，或弦细芤迟，身体发热，与四时感冒无异。惟舌红口渴，小便短赤为辨。其分见于五脏者，心为火，故暑先入心，暑伤气，肺主气，故火旺金刑。又长夏湿土司令，脾恶湿，得暑则脾土之施化不行，肝肾同位下焦，俱有相火。肝得暑而龙火以起，肾得暑而雷火以升，五火并炽，势等燎原，上延于目，则赤障肿痛，眵泪如脓。治法或辛凉表散以发其汗，或清热养阴以通利小便，务使暑邪外达，不致陷伏伤阴。若盛暑之时，猝然暴中，则当以凉解为主。惟怯弱之人，内无所御，外受暑邪，则凉解之中，必兼辅正，如清暑益气汤之类是也。又或暑邪内伏，待深秋收藏之际，猝然骤发，倾刻之间，遂至不救，甚或刑克肾阴，瞳神伤损。凡见此症，即宜凉补真阴。倘伏藏虽久，其发甚缓，秋冬之间，目赤肿痛，亦宜仍用清暑之剂。临症细辨，不患治丝之棼也。

　　卷一　六气总论

　　湿

　　《素问》生气通天论曰：因于湿，首如裹。至真要大论曰：诸湿肿满，皆属于脾。水热穴论曰：肾何以主水。肾者至阴也，至阴者，盛水也，肺者太阴也，太阴者冬脉也。故其本在肾，其末在肺。王好古曰：水者脾肺肾三经所主，有五脏六腑十二经之部分，上头面，中四肢，下腰脚，外皮肤，中肌肉，内筋骨。盖脾胃者土也。饮入于胃，游溢精气，下输于脾，脾气散精，上归于肺，肺者土之子也。肺气盛则清肃令行，通调水道，下输膀胱，而肾者肺之子，胃之关也。肾气化则二阴通。而三焦者决渎之官，水道出焉。肝肾二经之相火，游行于五者之间，上承天道之施化，下佐地道之生发，与手厥阴心包为表里，以行诸水，岂有泛溢停滞之患。若脾胃虚弱，肺无禀受，而气道不通，由是四海闭塞，三焦不泻，日久熏蒸，郁为湿病。然此为内伤之湿。若外感之症，在天有雨露霜雾之湿，在地有沮洳潮瘴之湿，饮食有酒浆之湿，衣被有汗液之湿，阳盛则火旺，湿且化热，阴盛则水旺，湿又化寒，风可祛湿，湿更挟风，燥可除湿，湿还胜燥，内因外因，随经触发，上攻头目，症现各殊。脾湿则多眼癣眼菌，肺湿则多黄膜，心经湿则多 肉如脂，肝经湿则多星障，黑珠如雾混浊，肾经湿则瞳神呆钝，色淡昏 无光。治法风药可以胜湿，燥药可以除湿，淡药可以渗湿，泄小便可以引湿，利大便可以逐湿，吐痰涎可以即湿。湿而有热，苦寒之剂燥之，湿而有寒，辛热之剂燥之。至于脾肾俱虚，水溢为病，则须培土填精，标本兼治，此东垣脾胃论，所以谆谆于后天补救也。

　　卷一　六气总论

　　燥

　　《内经》论四时主病之原，独遗燥症。喻嘉言以秋伤于湿一语，正其误为秋伤于燥，而千古疑义晰矣。盖燥为金气，秋时为阳明燥金司令，其气肃杀，故草木黄落。《素问》天元纪大论曰：阳明之上，燥气主之。气交变大论曰：岁金太过，燥气流行。又曰：诸涩枯涸，干劲皴揭，皆属于燥。至真要大论曰：诸气 郁，皆属于肺。喻嘉言谓属于肺之燥也。又曰：诸痿喘呕，皆属于上。亦属于肺之燥也。或因蓄热胜湿而燥，金衰津耗而燥，或猝感寒邪，阳气郁于外而燥，或恣食生冷，阳气郁于内而燥，或因于湿，湿化热而燥，或因于风，风胜湿而燥。王好古有减气而枯，有减血而枯。李时珍曰：枯者燥也。上燥则渴，下燥则结，筋燥则强，皮燥则揭，肉燥则裂，骨燥则枯，肺燥则痿，肾燥则消。目之白珠肺也，燥则眵干作痒。目之黑珠肝也，燥则翳障模糊。目之瞳子肾也，燥则睛光昏 。心为火，燥则心阳上浮，红丝系绊。脾为土，燥则脾阴涩缩，黄膜牵遮。治法宜养营润燥，补肺清金。至于阴分素亏，胆汁不充，或胆经焦耗，则一点神膏，涸可立待，亟宜滋补真阴，使水液自生，则光华渐复矣。

　　卷一　六气总论

　　火

　　朱丹溪曰：太极动而生阳，静而生阴，阳动而变，阴动而合，生水火木金土，各一其性，惟火有二：曰君火属心，相火属肝肾。《素问》阴阳应象大论曰：壮火散气，少火生气。又病机十九条，属火者五。火内阴而外阳，主乎动者也。故凡动皆属火，人身肺为生水之源，肾为盛水之府。火性妄行，元气受伤，水源易涸。逆调论所谓一水不能胜二火者此也。又有厥阳脏腑之火，根于五志之内，六欲七情激之，其火随起，故忿怒则火起于肝，醉饱则火起于胃，房劳则火起于肾，悲哀则火起于肺。心为君主，自焚则死矣。解精微论所谓一水不能胜五火者此也。有脏腑相移者，肝移热于胆，心移热于小肠之类也。有盛衰克制者，心火盛克肺金，肝火盛克脾土之类也。张子和曰：目不因火则不病，白轮变赤，火乘肺也。肉轮赤肿，火乘脾也。黑水神光被翳，火乘肝与肾也。赤脉贯目，火自盛也。此即五志之火，由内而生。若天行时热，乃外来之邪火，有感其令气者，其目红肿痒痛，泪如脓水，畏热羞明，舌红口渴。五志之火，宜降其虚阳，滋其肺肾，水旺则火自平。外来之火，宜升阳以散之，苦寒以泻之，火郁发之之义也。其有阳虚阴胜，火不归源，目虽赤肿，而脉转软弱者，治宜温补扶阳。王太仆所谓益火之源，以消阴翳是也。又有水衰火盛，心肾不交，目光昏 ，脉象浮洪者，治宜养阴滋水。王太仆所谓壮水之主，以镇阳光是也。

　　卷一

　　七情总论

　　喜怒忧思悲恐惊，是为七情。然七情不越五志，心在志为喜，肝在志为怒，脾在志为思，肺在志为忧，肾在志为恐。悲属心包，附于心，惊属胆，附于肝，此七情之生于五志也。心怵惕思虑则伤神，脾忧愁不解则伤意，肝悲哀恸中则伤魂，肺喜乐无极则伤魄，肾盛怒不止则伤志，恐惧而不解则伤精。此五志之伤于七情也。怒则气上，喜则气缓，悲则气消，恐则气下，惊则气乱，思则气结。此七情本经之形证也。怒伤肝，悲胜怒，喜伤心，恐胜喜，思伤脾，怒胜思，忧伤肺，喜胜忧，恐伤肾，思胜恐。此七情相胜之次第也。喜与悲忧相反，怒与惊恐相反，思则无有所反，乃土位建极于中州也。喜与怒相因，悲忧与惊恐相因，思则各有所因，乃土德寄旺于四时也。东垣云：治目不理脾胃，非其治也。其亦有鉴于此欤。但目之为病，由于六淫者易治，由于七情者难治。盖喜太过，则肾气乘矣，怒则肝气乘矣，悲则肺气乘矣，恐则脾气乘矣，忧则心气乘矣。一经自具一气，一经又各兼五气，五五二十五气，变化难穷，苟不得其要，终难获效。然七情中悲伤心胞，惊伤胆者，间或有之。喜伤心，忧伤肺者，绝少也。惟思伤脾，恐伤肾，怒伤肝者，最多。诚能存养此心，使志意和平，精神澹定，悲怒不起，惊忧不扰，则天君泰然，百体从令，自然勿药有喜，何必乞灵于草根树皮哉。

　　卷一　七情总论

　　喜

　　《素问》宣明五气篇曰：精气并于心则喜。阴阳应象大论曰：在藏为心，在声为笑，在志为喜。调经论曰：心藏神，神有余则笑不休。然乐不可极，极则终凶。《灵枢》本神篇曰：喜乐者，神惮散而不藏。又曰：肺喜乐无极则伤魄。《素问》天元正纪大论曰：少阴所至为语笑。五常政大论曰：火太过为赫曦，赫曦之纪，其病笑狂妄。河间云：笑者，犹燔烁太甚而鸣，笑之象也。盖喜则气散，心阳大动，百脉沸腾，所谓暴喜伤阳，其病为笑不休，为毛革焦，为内病，为阳气不收，甚则为狂。且心火过炽，上先刑肺，下反克肾，金水受伤，病必及目。经曰：心合诸脉。五脏生成篇曰：诸脉者，皆属于目。凡人五脏六腑之精液，尽上注于目，阳亢阴微，炎蒸空窍，遂有 肉攀睛等症。其起于大 者，属心为实火。其起于小者，属心胞为虚火。甚则 肉双斗，蚀及神水，乃心火克肾所致，治以清补为主。清则心火不升，心阳得静，补则心气得宁，心血不耗。或通利小肠，使火气由水道而泄，以心与小肠为表里也。或凉解心胞，以心胞为心之外廓也。至于变端不一，又当活治，不可执一也。

　　卷一　七情总论

　　怒

　　《素问》五营运大论曰：东方生木，木生酸，酸生肝，肝在志为怒。调经论曰：肝藏血，血有余则怒。宣明五气篇曰：胆为怒，以肝胆相为表里，肝气虽强，取决于胆也。调经论曰：血并于上，气并于下，心烦惋善怒，以阳为阴胜，病及于心也。《灵枢》本神篇曰：肾盛怒而不止则伤志。缪刺论曰：邪客于足少阴之络，令人无过大怒，以怒发于阴而侵乎肾也。是肝胆心肾四脏，皆能病怒，所为多阴者多怒，亦曰阴出之阳则怒也。五常政大论曰：木太过曰发生，其病怒。气交变大论曰：岁木太过，风气流行，甚则善怒。又曰：岁土不及，风反大行，民病善怒，其证餐泄，薄厥呕血，胸胁痛，气逆不下，喘渴烦心，消瘅肥气，以及外发痈疽等症。况目为肝窍，尤易受伤。初但昏如雾露中行，渐渐空中有黑花，久则神光不收，胆汁不应，则内急外干，睹物成歧。种种皆怒之贻戚也。盖怒必因内动而起，但动由于内，邪每乘之，当各从其所动之因而治之。因热而动者治其热，因风而动者治其风，因厥逆逼上者，则治所厥之邪。因阴虚而动者，补其阴，抑其阳，按而收之。因阳虚而气浮上者，则补其阳，敛其浮游之气。因五志而动者，各安其脏气以平之。因郁而发者，治其所郁之邪，开之达之。因精血不足者补之，不已则求其属以衰之。因胜克而动者，从盛衰之气而补泻之。中气虚衰而动者，补土以安之。上焦清明之气，不能主持而动者，亦当补中焦之谷气，推而扬之。因五脏六腑上注之精气不足而动者，察其何者之虚而补之。总以疏肝解郁为先，兼养精液，使精盈则气盛。气盛则神全，自然视物明朗，但木能克土，胃当其冲，肝病则胃病，切不可再加劳倦，以伤其脾。医者不察，以为目病皆热所致，竟以凉药投之，又伤其胃，肝胃俱伤，真元难复，终不免有失明之叹矣。

　　卷一　七情总论

　　忧

