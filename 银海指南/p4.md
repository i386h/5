<!-- { "loadSidebar": true } -->
　　《素问》六节脏象论曰：肺者气之本，魄之处也。阴阳应象大论曰：心之变动为忧。《灵枢》口问篇曰：思忧则心系急，心系急则气道约，约则不利，故太息。本脏篇曰：心小则易伤以忧。盖忧则伤神，故伤心也。宣明五气篇曰：精气并于肝则忧，肝胜而侮脾也。《灵枢》本神篇曰：脾忧愁而不解，则伤意。脾主中气，中气受抑，则生意不伸，故郁而为忧。是心肺脾肝四脏，皆能病忧也。戴复庵云：七气致病，虽本一气，而所以为气者，随症而变。如忧伤肝，肝属木，忧则气并于肝，而脾土受邪。忧伤心，心属火，忧则气并于心，而肺金受邪。忧伤肺，肺属金，忧则气并于肺，而肝木受邪。凡人忧多则气机不利，胸胁痛。忧多则水湿凝滞，周身走痛，或关节痛，遇阴寒则发。忧多则热蓄不散，目瞀，小便赤。忧多则气虚不能摄涎，动则喘。忧多则血脉蹇滞，四肢无力，能食便红。忧多则食物不化，嗳酸腹满不能食。目之白睛属于肺，肺忧郁太过，则肺气不舒，结成翳障，视物模糊。复有忧极而悲者，伤及心胞之相火。有忧极而恐者，伤及肾中之真水，火不足则光华不能发越于外，水不足则膏液不能充满于中，轻则昏 羞涩，重则鱼胞鹘眼，补肺安神，最为要法，再令素所亲信之人，好言慰劝，使心阳转动，即喜胜忧之意也。

　　卷一　七情总论

　　思

　　《灵枢》本神篇曰：心有所忆谓之意，意之所存谓之志，因志而存变谓之思。阴阳应象大论曰：中央生湿，在志为思。举痛论曰：思则气结。又曰：思则心有所存，神有所归，正气留而不行，故气结矣。本神篇曰：怵惕思虑则伤神。本病篇曰：忧愁思虑则伤心。盖心为脾之母，母气不行，则病及其子，所以心脾皆病于思也。张会卿曰：思郁者，气结于心而伤于脾也。及其既甚，则上连肺胃，而为咳喘，为失血，为噎膈，为呕血。下连肝肾，则为带浊，为崩淋，为不月，为劳损。李东垣曰：五脏六腑之精气，皆禀受于脾，上贯于目。脾者，诸阴之首也。目者，血脉之宗也。思虑伤脾，则五脏之精气皆失所司，不能归明于目，而有视物羞明，眼皮宽纵，倒睫拳毛等症。或生偷针，或生眼瘅，治宜扶脾补土兼清心阳。若初病而气结凝滞者，宜顺宜开，久病而损及中气者，宜修宜补。然以情病者，必得愿遂而后可释，或以怒胜思，亦可暂解。如朱丹溪治一思想气结之女，先激之使怒，然后与药，复念病虽愈，必得喜方已。乃 以夫回，病遂不举。予尝用此治太湖李姓之妇，目竟获痊，即此法也。

　　卷一　七情总论

　　悲

　　痿论曰：悲哀太甚，则胞络绝。胞络绝，则阳气内动，发则心下崩。宣明五气篇曰：精气并于肺则悲。本神篇曰：悲哀动中者，竭绝而失生。又曰：肝悲哀动中则伤魂。又曰：心气虚则悲。调经论曰：神不足则悲，是肺肝心三脏亦病于悲也。又运气：悲皆属寒水攻心。五常政大论曰：火不及曰伏明，伏明之纪，其病昏惑悲忘，从水化也。又曰：太阳司天，寒气下临，心气上从，喜悲数欠。至真要大论曰：太阳司天，寒淫所胜，民病善悲，时眩仆。又曰：太阳之复，甚则入心，善忘善悲。夫悲之为情，与忧思大异，忧思则默然不语，如呆如痴，悲则哀恸迫切，号呼痛哭，渐至泪枯眼肿，视物无形。且悲则心系急，肺布叶举，而上焦不通，营卫不散，热气在中，熏蒸清道，伤及五轮，遂有黑花蝇翅鱼鳞白陷诸症。治宜补其肝脾。盖木为火之母，子虚则补母之义也。土为火之子，补子令母实之义也。然必释其悲，则治得其效。若妇女性执，终岁戚戚，虽日用芜芎香附以升提，参术归苓以培本，是亦扬汤止沸之计而已。

　　卷一　七情总论

　　恐

　　《素问》阴阳应象大论曰：在脏为肾，在志为恐。宣明五气篇曰：精气并于肾则恐。邪气脏腑病形篇曰：恐惧则伤心，神伤则恐也。调经论曰：血不足则恐。本神篇曰：肝气虚则恐，以肝为将军之官，肝气不足，则怯而恐也。戴人曰：肝者敢也，惊恐则肝伤矣。肝胆实则怒而勇敢，虚则怒而不敢也。玉机真脏论曰：恐则脾气乘矣，以肾虚而脾胜之也。宣明五气篇曰：胃为气逆，为哕为恐者，以阳明土胜，亦伤肾也。又运气善恐皆属肝木虚。五常政大论曰：木不及曰委和，委和之纪，其病淫动。注：恐是心肾肝脾胃皆主于恐也，甚则精却。恐则气下，人目中一点黑莹，乃先天真一之水所化，全赖精气神包裹，而能鉴察万物。精却则不能化气，而瞳神有昏 之患矣。气下则不能摄精，而瞳神有散大之患。急宜补养肝肾，固其精气，以复神光。盖心以神为主，阳为用。肾以志为主，阴为用。阳则气也，火也。阴则精也，水也。水火交为既济，全在阴精上奉以安其神，阳气下脏以定其志，不然，则神不安于内，阳气散于外，志不戢于中，阴精走于下，水火不交，而目未有不病者也。

　　卷一　七情总论

　　惊

　　《素问》金匮真言论曰：东方青色，入通于肝，其病发为惊骇，以肝应东方风木，风主震动而连乎胆也。气厥论曰：脾移热于肝，则为惊衄。阳明脉解篇曰：足阳明之脉病，恶人与火，闻木音则惕然而惊。阳明胃脉也，胃者土也，闻木音而惊者，土恶木也。又曰：阳气与阴气相搏，水火相恶，故惕然而惊也。举痛论曰：惊则心无所倚，神无所归，心神散失也。此肝胆胃心四脏皆病于惊，而气为之乱也。又运气惊有三：一肝木不及，金来乘之。五常政大论曰：木不及曰委和，委和之纪，其发惊骇。至真要大论曰：阳明之复，甚则入肝，惊骇筋挛。二火邪助心。六元纪大论曰：少阳所至为惊躁。至真要大论曰：少阳之胜善惊。三寒邪伤心。气交变大论曰：岁水太过，寒气流行，民病烦心躁悸，胆为中正之官，五脏六腑，皆取决于胆。胆主清净，不受浊秽，故胆汁上溢，则为口苦，胆精不足，则为目昏，眼中一点神膏，乃胆中精汁，渗润而成者也，能涵养瞳神，清莹澄澈。凡人惊者，起于猝然，心主震动，遂伤及胆，其症为目睛不转，为瞳神散大，为青膜遮掩。治宜安神定志，使气之散者得以复聚。张子和曰：惊者平之。平，常也。使病者闻之习熟，见之惯常，自然不惊。且肝胆相为表里，其色为青，故人之受惊者，其面色必青也。临症审辨，何难施治哉！

　　卷二

　　瞳神论

　　五轮八廓，既详哉言之矣，是为目之体，未及目之用也。若夫灵明默运，鉴万物，察秋毫，则有瞳神在焉。华元化曰：目形类丸，瞳神居中而向前，犹日月之丽东南而晦西北也。目有神膏神水神光，真血真气真精，皆滋目之源液也。神膏者，目内包涵膏液，此膏由胆中渗润精汁，积而成者，故能涵养瞳神，衰则有损。神水者，由三焦发源，先天真一之气所化，目中润泽之水是也。水衰则有火胜燥爆之患。水竭则有目轮大小之疾，耗涩则有昏 之患，亏者多而盈者少，故世无全精之目也。神光者，源于命门，通于胆，发于心，火之用事也。火衰则有昏暝之患，火炎则有焚燎之殃，故衰宜补，炎宜降。心君，主也，通于大 ，故大赤者，实火也。命门为小心，小心相火也，代君行令，通于小 。小 赤者，虚火也。若君主拱默，则相火自然清宁矣。真血者，即肝中升运滋目注络之血也，此血非比肌肉间流行之血也，即天一所生之水，故谓之真也。真气者，目之经络中往来生用之气，乃先天真一发生之元阳也。真精者，乃先天元气所化之精汁，起于肾，施于胆，而后及瞳神也。凡此数者，一有所损，目难治矣。大概目圆而长，外有坚壳数重，中则青胞，内包黑稠神膏一函，膏外则白稠神水，水以滋膏，水外则皆血，血以滋水。膏中一点黑莹，是肾胆所聚之精华。惟此一点，烛照鉴观，空阔无穷，是为人身之至宝，天地之灵光。或曰，瞳神，水也、气也、血也、膏也。曰，非也。非水、非气、非血、非膏，乃先天之气所生，后天之气所成，阴阳之蕴妙，水火之精华。血养水，水养膏，膏养瞳神，气运用，神维持，喻以日月，理固有然。

　　而午前则小，午后则大，亦随阴阳之运用也。大抵目窍于肝，源于肾，用于心，运于肺，藏于脾，有大有小，有圆有长，亦由禀受之异也。夫男子右目不如左目精华，女子左目不如右目光彩，此各得阴阳气分之正也。

　　云间谢东田先生，精通医理，尝谓余曰：治目以瞳神为本。瞳神不损，虽翳障满布，不难逐时消退。瞳神若损，纵极挽救，亦属徒劳无益。故着此论，以明其关系甚重，不可视为泛常。尔时互相参究，深受其益。今东田已入仙乡，余亦桑榆日暮，捉笔追思，曷胜寒鸟恋群之概。

　　卷二

　　心经主病

　　心为君主，总统脏腑，故忧思劳怒，皆动心神。心应南方火色，目之大 属心，心受火刑，则肉壅突而痛。若不痛而痒属虚，或因操劳过度，或因水亏不能制火所致。小 属心胞，又属少阳经，多气少血，故小 肉属血虚，火烁之故也。若心经火邪盛而刑肺，为大肉攀睛，属实火，不痛而痒，属虚火。小 肉攀睛，乃虚火刑金为亏症。 肉双斗，属水亏血少，火邪刑肺，甚则蚀及神水，乃心火克肾水也。大 流血，肿痛，为实火。心统诸经之血，火盛则血热妄行，故流血。不肿痛而痒，为虚火，乃心肾不交，君火炎甚也。左目为阴，右目为阳，阴属血，阳属气，男多患左，女多患右，虽有是分，不可执一，惟在圆机通变也。

　　卷二

　　肺经主病

　　肺为华盖，百脉之宗。白睛红丝满布，乃肺热也。白珠 肉紫胀，甚则眼眶青黯，乃血为邪乘，凝而不行也。玉粒侵睛，肺气凝滞所致。白睛起膜，状如鱼泡，寒郁太阴也。白翳侵睛，属金来克木，目珠壅肿红痛，辨是何邪，分别施治。目珠突出，鼻塞咳嗽，乃风寒乘肺，肺气逆也。珠大脱眶，肺肾气冲，乃金水两亏症也。能仰视不能俯视，气有余而血不足也。

　　能俯视不能仰视，阴有余而阳不足也。鸡盲者，阴气未升则昏，至人定后，仍能见物。雀盲者，通夜不见，乃肝血少，肺阴亏也。鹘眼凝睛者，阴阳不和，火克金也。总之其位至高，统一身之气，其见症多在于气轮。随症审察，用药自能奏效。

　　卷二

　　肝经主病

　　肝属风木，木能生火，惟血涵养，否则火盛血伤，目病生焉。其脏主疏泄，凡人愤闷不平，或受六淫之邪，则气不宣流，遂生星翳障雾，如点如凿，或圆或方，形色不一，莫可枚举。

