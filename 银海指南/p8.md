<!-- { "loadSidebar": true } -->
　　疮疡者，六阳火燥有余，水不能制，以致妄乱无拘，燔灼于经络之间，蒸逼于肌肤之内，气血为之壅滞，日积月累，而毒成矣。阳毒必高凸红赤 肿，治之易愈。阴毒必低凹青黑平塌，治最难痊。或发于头面，或发于手足，或发于身体，其名不一，其状各殊。治之之法，诸家皆有条论，选粹诸书可考也。其妙在用药升降得宜，及药贴之道地，内服汤剂，不过排脓消肿而已。外科诸症，大约热者多，寒者少，火性上炎，目窍至高，最易冲犯。目为肝窍，肝属于木，又为火之从生，同类相应，自然之理。而肝与胆，又为表里，胆腑清净，疮毒为浊邪挟其火势，扰害少阳，苟其平素肝肾有亏，阴虚血少，胆汁不充，安能滋其目络。故热邪乘虚而入，发出目患。若发于病毒之时，须用三黄四物，专治其毒，毒愈而目亦愈。若发于病毒之后，治用解毒凉血之类，热退而目亦得愈。至于椒疮粟疮眼瘅眼癣之症，为本科自有之病，不可与疮疡同语也。

　　卷二

　　胎产兼目疾论

　　胎前产后，症亦繁多。大法胎前以安胎为第一义，产后以行血为第一义。然安胎之药，不专恃芩术也。形盛气实，胎常不运者，非香砂耗之不安，血虚火旺，腹常急痛者，非芎归养之不安。体肥痰盛，呕逆眩运者，非芩半豁之不安。或因风寒外伤，而胎不安者，桂枝汤香苏饮皆宜。此安胎之要诀。若兼目疾，治法亦不外此，惟气虚不运者，发在右目，翳障羞明，宜补气和中，如四君子加香砂之类是也。血虚不能滋养肝木，化火生风者，发在左目，星翳肉，宜补血清热，如四物汤加黄芩之类是也。若风寒外感，发为目病，而兼妊娠，宜解散之中兼和血调气，如苏梗枳壳芎归之类，皆可参用也。产后有三冲三急三禁。三冲者，瘀血之冲肺冲心冲胃也。三急者，新产之呕吐泄泻多汗也。三禁者，禁佛手散，以川芎能发汗也；禁四物汤，以地黄能作泻也；禁小柴胡汤，以黄芩能阻恶露也。若兼目疾，因气血大亏，不能裹精而为瞳神散大，宜急补气血，固敛精膏。或因去血过多，木失所养，而为翳雾羞明，宜养血平肝。有哭泣悲伤，而为拳毛倒睫者。有邪乘空窍而为沿烂流泪者，皆气血不足所致，治宜护肝养血。盖产后肝胆发生之气甚弱，而血液衰少，必须调护培养，务在早治，莫待病根深入，为终身之患也。

　　卷二

　　经带兼目疾论

　　经者，经脉也。血随气行，周身旋转，应月而下，不失其常，故即谓之经水。带者，带脉也，环束如带，管摄诸经，失其所司，时流秽浊，故即谓之带下。女科首重调经，其人心脾充旺，则经候如常。盖脾输五谷之津液，归于心，入于脉，变赤而为血，血有余则注于冲任而为经水。苟心脾衰弱，便有参差不月之虞。血虚者，后期而至，血热者，先期而来。阴气胜阳，则血不营运，故令乍少。阳气胜阴，则血流散溢，故令乍多。忧思过度则气结，气结则血亦结。郁怒过度则气逆，气逆则血亦逆。气血结逆于脏腑经络之间，而经闭不通矣。又有经前误食冷物，遏抑阳明之路，阻其血脉，每次经来，必先腹中作痛，或筋骨酸疼，经后风寒乘虚客于胞门，伤其冲任，所生之血不能宣流而下，断续淋漓，或成块作片，此皆当察其虚实而治之也。经闭不调，皆有目患。盖目为血脉之宗，血不足，则脾脏失职，不能归明于目，而且肝木无制，必然化火生风，为星翳雾障，甚则挟相火上行，刑克水源，为瞳神淡白。经水逆行而上，目中清纯之膏，为浊阴扰乱，或为瘀血灌睛，或为胭脂内障。先贤治法，气虚阴胜者，四君子主之。气滞者，四君加香附延胡索调之。血虚阳胜兼热者，四物加芩连丹皮清之。血实有瘀者，四物加桃仁红花破之。忧思者，归脾汤补之。郁怒者，加味逍遥散，佐以越鞠丸达之。经来胀痛者，当归抑气散行之。风寒内客者，当归养荣汤加薤白以温之散之。带之为病，五脏六腑皆有之。《产宝》云：带下三十六疾，分十二症九痛七害五伤。然总而论之，不过虚实二字，故后人只以赤白言之。凡风寒湿热客于胞门，传至脏腑，结于带脉，津液因之涌溢而出，必辨其色赤者为热，白者为寒，青者为风，黄者为湿。内经言白蛊白液白淫，皆主任脉为病，治宜专固任脉。若因脾虚，中气下陷，不能统固，宜补中升阳。或因心肾不交，相火蒸烁膏液，宜交通心肾。若兼目疾，因于风寒湿热者，必翳障羞明。因于脾虚心肾不交者，必午后干涩，甚则瞳神昏暗，皆由津液暗耗，无以滋荣。总宜闭其精窍，开其水道，庶清浊得分，更兼用补其气血，和其阴阳。气血旺，则客邪无隙可乘，阴阳和，则水火得以既济矣。

　　卷二

　　痘疹兼目疾论

　　小儿痘疮，皆由父母交媾之时，淫火炽甚而得。所谓先天之毒，禀于有生之初者也。盖痘本先天淫毒，伏藏于肝肾之内，触四时不正之气， 然发泄，气领血载，达于肌肤之外，良由卫气运于脉外，营血行于脉中，气能祛毒外出，血能载毒上行。凡原气之强盛者，不满旬日，成痂而愈矣。若元气羸弱，气血偏虚，寒热偏胜，毒不能尽达肌表，遗留而上逆，则目中生痘，损坏瞳神。又或成浆之后，毒出肌肤，五内之元气已虚，药饵之补益不济，有余之毒，不能出外，反深入于内，因而目中星遮翳蔽，变症不一。惟验其靥之白色者，属于气虚，淡红者，属于血虚，紫色者，属于余毒未清。若过期而靥不脱者，乃气血大亏之象，调其寒热温凉，益其偏虚血气，则目明翳消而得愈矣。疹者痘之末疾，发于脾肺二经，内应手足太阴，感天地间 戾之气，故名疹也。然名各有异，苏松谓之痧子，浙江谓之 子，湖广呼为麻子，北直谓之疹子，山陕谓之肤疮，曰糠疮，曰赤疮，名虽不同，其症则一。总由君相二火燔灼，太阴脾肺受之。故其为症，必喷嚏咳嗽，面肿颊红，目胞肿胀，眼泪汪汪，惟气旺邪浅者易治。邪盛正虚，不胜其毒，则危机立至。更有愈后余热未清，上乘空窍，肝木受克，则黑珠星障昏花，羞明涕泪。切忌酸寒伐胃，宜清养肺阴，补其气血。若误认为风，设以表散，犹之抱薪救火矣。

　　卷二

　　五疳兼目疾论

　　小儿五疳者，肝疳心疳脾疳肺疳肾疳也。其说创于钱氏，皆因脏腑柔弱，气血未充，或病后失调，或饮食饥饱，致伤脾胃而成疳症。津液内亡，虚火妄动，伤于何脏，发为何病，形症各殊。肝疳者，一名风疳，白膜遮睛，泻血而瘦。心疳者，两 红障，面黄颊赤。脾疳者，一名肥疳，上胞肿胀，腹大嗜甘。肺疳者，一名气疳，白珠绉翳，喘嗽气促。肾疳者，一名骨疳，瞳神凹凸，喜卧湿地。五脏治法繁多，不能概述，大要不离乎补脾健运，则清浊自分，中土有权，生机日盛，以异功散为君，随症加减。如枸杞白芍以补肝，山药阿胶以补肺，归身枣仁以补心，黄 红枣以补脾，熟地菟丝以补肾，使脾胃稍旺，阴血渐充，继进地黄汤，以养阴收功，岂非善治？夫疳者，干也，皆由内热熏蒸，消烁津液。然不可因其热而用苦寒之药，再困脾阳，重伤胃气。世俗呼为疳积，谓疳必兼积，概用消导，不知疳乃虚症，补之尚恐不及，而妄行攻伐，安有愈期乎。又有虫疳者，其虫如丝，出于头项腹背之间，黄白赤者易治，青黑者难治。蛔疳者，眉绉多啼，呕吐清沫。脊疳者，拍背有声，脊骨如龟。脑疳者，头皮光急，脑热如火。其症虽多，不出于五脏，宜以前法治之。然五疳之中，心肾二疳甚少，肝脾肺三疳常常有之。虫疳者，余亦屡见也。姑举其要，以备后学人留意焉。

　　卷二

　　辨脉法

　　脉要精微论曰：微妙在脉，不可不察。邪气脏腑病形篇曰：按其脉，知其病，命曰神。

　　秦越人六十一难曰：切脉而知之谓之巧。许叔微曰：脉之理幽而难明。吾意所解，口莫能宣也。

