<!-- { "loadSidebar": true } -->
　　凡可以笔墨载，可以口舌言者，皆迹象也。至于神理，非心领神会，乌能尽其元微。方盛衰论曰：受师不卒，使术不明，不察从逆，是为妄行。推雌失雄，弃阴附阳，不知并合，诊故不明。甚矣。脉之不可不辨也。其大要当合《素问》、《灵枢》，及各家论说，熟读而玩绎之，自能领悟。惟常变之理，不可不知。凡人之脉，有素大素小，偏阴偏阳者，此其赋自先天，各成一局也。邪变之脉，有倏缓倏疾，乍进乍退，此其病之骤至，脉随气见也。故诊脉者，必须先识脏脉，而后可以察病脉。先识常脉，而后可以察变脉。然有脉病相符者，有脉病相左者，有病亢极而脉忽反变者，如阳证见阳脉，阴症见阴脉，此脉病相符也。证似阳而脉不鼓指，证似阴而脉鼓盛者，此脉病相左也。阳盛者，脉必洪大，至阳盛之极，而脉反伏匿，阳极似阴也。阴盛者脉必微细，至阴盛而脉反躁疾，阴极似阳也。此病亢极，而脉忽反变也。又有从合之辨，如脉浮为表，治宜汗之，此其常也。而亦有宜下者，仲景云：若脉浮大，心下梗，有热，属脏者攻之，不令发汗是也。脉沉为里，治宜下之，此其常也。而亦有宜汗者，少阴病，始得之，反发热，脉沉者，麻黄附子细辛汤微汗之是也。脉促为阳，当用葛根黄芩清之矣。若脉促厥冷为虚脱矣，非温不可，此又非促为阳盛之脉也。脉迟为寒，当用附子干姜温之矣。若阳明脉迟，不恶寒，身体 汗出，则用大承气汤，此又非迟为阴寒之脉也。是皆从证不从脉也。至于表症汗之，此其常也。仲景曰：病发热头痛，脉反沉，身体疼痛，当救其里，用四逆汤，此从脉之沉也。里症下之，此其常也。日晡发热者，属阳明，脉浮虚者，宜发汗，用桂枝汤，此从脉之浮也。结胸症，当以大小陷胸下之矣。脉浮大者，不可下，下之则死，是宜从脉而治其表也。身疼痛者，当以桂枝麻黄解之矣。然尺中迟者，不可汗，以营血不足故也，是宜从脉而调其营矣，此皆从脉不从症也。世有切脉而不问症，问症而忽脉者，得非仲景之罪人乎。陶节庵曰：问病以知其外，察脉以知其内，全在治法二字，乃临症切脉之要诀也。余历来治目，无不详参脉证，以定治法。如陆某朱某，同一 肉壅肿，黑珠内泛，一则脉沉迟，知其阴虚不足，复感寒邪，故余用六物汤加炮姜，以养阴温胃。一则脉浮迟而细，知其气血两亏，寒而兼风，故余用四物逍遥，加苏木红花，以祛风理血。张某艾某，同一珠大脱眶也，一则两尺浮洪无根，右寸濡弱无力，此肺金不能生水，肾火浮越所致，故余用金匮肾气丸，以降其浮阳。一则两尺细数，右寸浮洪，此肾水枯涸，肺气上冲所致，故余用人参固本煎加牛膝，以清其亢热，此证同脉异，而治亦异也。又如钱某瞳神散大，李某两目 肉突出发痒，判然两症，然二人尺脉均细数，寸脉均洪大，皆由于心肾不交，故余同以滋阴六味丸，去萸肉，加女贞子以治之。此证异脉同，故治亦同也。至如孔某视白为黄，视红为紫，视正为横，乃阴极阳飞之症，脉宜浮洪，今反细涩，所谓过极者，反兼胜已之化也。余以七味二地温补之，此凭症而不凭脉也。大抵阴阳虚实，最宜详审。张介宾曰：凡值疑似难明处，必须用四诊之法，详问其由，兼辨其声色。但于本末先后中，征之以理，斯得其真。若不察此，而但谓一诊可凭，信手乱治，亦岂知脉症最多真假，见有不确安能无误。且常诊者，知之犹易，初诊者，决之甚难，此四诊之所以不可忽也。

　　卷二

　　辨舌法

　　经曰：能合色脉，可以万全。舌尤色之易见者。昔张仲景着《伤寒论》及《金匮要略》，皆详舌胎，后人《伤寒舌鉴》，《脉理正义》，皆本此而推展之。惟杜清碧《验证舌法》，尤为简明。盖舌为心窍，脏腑有病，必见之于舌。目病本于脏腑，故宜合舌胎以辨之。惟外感有之，而内伤绝少。凡症初起，舌有白胎薄而淡者，是寒邪初入太阳也。白屑满舌，邪将传入阳明也。白胎干浓者，此太阳热病也。白胎兼滑者，此太阳阳明并病也。白胎而中有微黄者，此太阳之邪渐入阳明也。如表未罢，双解之，表已罢，下之。如作泻，清之导之。白胎而尖微有刺者，此少阳阳明也。白胎而中有黑点者，亦少阳阳明也。如表未罢者，和解之。

　　表已罢，微下之。白胎而满黑刺者，此三阳合病也。白胎在左，阳明虚热也。白胎在右，少阳受邪也。白胎而腻滑者，痰也。舌无白胎，外症厥冷者，寒中少阴也。白胎或左或右，而余见黄黑，外证下利，痛引小腹者，脏结也，热甚者下之，无热者温之。白胎在尖红者，少阳也。舌胎根白而尖者，太阳少阳并病也。舌白无胎而明淡，外症热者，胃虚也。凡舌无胎垢而色变者，皆属虚也。白胎浓如积粉者，此瘟疫初犯膜原也。白胎而尖根俱黑，乃金水太过，火土气绝于内，虽无凶证，亦必死也。白胎中见黑色两条，乃太阳少阳之邪入于胃，因土气衰绝，故胸中结痛也。白胎中见灰色两条，乃夹冷食舌也。舌见微黄胎者，邪入阳明，里热症也。次见深黄者，热渐甚也。再见干黄焦黄者，热愈亢也，宜下之。舌胎根黄而尖白者，表少里多也。黄胎而滑者，阳明湿热也。黄胎而上有隔瓣者，邪毒甚深，急下之。黄胎双垂夹见者，正阳阳明也。黄胎而中有斑者，将发斑也。无斑者，专下之。黄胎而中有刺者，胃热甚也。黄胎而中有小黑点者，邪将入脏也，急下之。黄胎久而变黑，干燥生刺者，实热亢极之候，不治者多。若遇此症，必须掘开舌胎，视瓣底红者，可急下之，瓣底黑者，不治。舌胎中心黑浓而干者，为热盛津枯之候，舌中黑无胎而燥，津液受伤，虚火用事也。舌黑有津边红，证见谵语者，虚人攻补兼用之，壮实者，急下之。夏月中 ，多有此舌，以辛凉解之，间有大虚之候，须合脉症参之。中黑边白而滑者，表里俱虚寒也。凡舌胎纯黑者有两症，一为火极似水，一为水来克火，其辨法火亢盛者，胎浓而多刺，水来克者，胎薄而无刺。若舌黑中烂者，不治。舌至干黑而短者，不治。产后舌紫黑者，不治。凡见黑色，须问曾食酸物，及甜咸物否，以其能染成黑色，非因病而生，故润而不燥，刮之即退也。若舌胎见灰色，即黑色之轻者，与黑同治，亦有阴阳之分。如直中阴经者，实时舌变灰黑，而无积胎，如传经热症，则灰黑干胎。大抵舌上黄白黑俱有胎，红紫则有色而无胎也。舌见纯红者，乃火亢之极，瘟疫将深之象也。舌中心见红者，此太阳症也。舌红而尖起紫泡者，此心经热毒也。舌红而中见紫斑者，将发斑也。舌淡红而中见红赤点者，将发黄也。舌红而碎裂如人字纹者，此阳明传热于少阴心也。舌淡红而碎裂如川字纹者，此心经积热也。舌红而有刺者，此胃有热积也。舌红而内有黑纹数条者，乃阴毒结于肝经，肝主筋，故舌见筋丝也。舌红而有重舌者，此热毒入心胞，舌红而胀大满口，此热毒入于少阳阳明，均宜刺出恶血。舌红而出血如衄，此热伤心胞也，宜凉血止血。舌红而硬强失音者，死候也，有痰者导之，内实者下之，间有生者。舌红而碎烂如虫蚀者，此少阴瘟毒也，下之。舌红而吐弄者，此热在心脾也。舌红而战动难言，舌红而痿软不能言者，皆心脾虚极也，多用人参可救。舌红而干瘪者死，不治。舌见纯紫色者，此酒毒也。舌紫而中心带白者，酒毒在少阳也。舌紫而中心带赤者，酒毒在阳明也。舌淡红而中见紫黑筋数道者，此厥阴真寒症也。据此论治，可以辨虚实，别死生矣。

　　卷二

　　用方法

