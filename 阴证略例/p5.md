<!-- { "loadSidebar": true } -->
　　或寸口小而尺脉微大，亦同积阴感于下则微阳消于上，故其候沉重，四肢逆冷，腹痛转甚，或咽喉不利，或心下胀满，结硬躁渴，虚汗不止，或时狂言，爪甲面色青黑，六脉沉细而一息七至以来。有此证者，速宜于气海或关元二穴灸三二百壮，以手足和暖为效，仍服金液丹、来复丹、玉女散、还阳散、退阴散之类，随证选用之。

　　阴毒沉困候

　　沉困之候与前渐深之候皆同，而更加困重。六脉附骨取之方有，按之即无，一息八至以上，或不可数，至此则药饵难为攻矣！但于脐中灼艾半枣大，三二百壮以来，手足不和暖不可治也。偶复和暖，则以硫黄及热药助之。若阴气散，阳气来，渐减热药而和治之以取瘥也。

　　正元散

　　治伤寒始觉始吹冻着四肢头目，百节疼痛，急煎此服，如人行五里再服，或连三服，汗出立瘥。若患阴毒伤寒，入退阴散半钱同煎。或伤冷伤食，头昏气满，及心腹诸疾，服之无有不效。

　　麻黄　陈皮　大黄　甘草　干姜　肉桂　白芍药　附子　半夏　吴茱萸（以上皆可制者制之，各等分。）

　　上麻黄加一半，茱萸减一半，同为末，每服一大钱，水一盏，生姜五片，枣一枚，煎至七分，热呷出汗，以衣被覆盖，汗出候干，解去衣。如是阴毒，不可用麻黄出汗。

　　元阳丹

　　乌头　干姜（等分）

　　并生用，酒面糊丸桐子大。每服用十丸，生姜汤下，食前。治气痛，亦治阴毒。

　　退阴散

　　治阴毒伤寒，手足逆冷，脉沉细，头痛腰重。

　　连三服。小背伤冷，每服一字，入正元散同煎，入盐一捻。阴毒证咳逆，煎汤，细细热呷之便止。

　　川乌头　干姜（等分）

　　上为粗末，炒令转色，放冷为细末，每服一钱，水一盏，盐一捻，煎半盏，去滓，温服。

　　五胜散

　　治伤寒头痛壮热，骨节疼痛，昏沉困倦，咳嗽鼻塞，不思饮食。兼治伤寒夹冷气慢阴毒。

　　甘草　五味子　石膏（各一两）　干姜（三两半）　白朮（一两半）

　　上为末，每服二钱，水一盏，入盐少许，煎七分，通口服。如冷气相夹，入姜枣煎。若治阴毒，入艾叶少许同煎。

　　玉女散

　　治阴毒瓦斯攻上腹痛，四肢逆冷恶候。

　　川乌头去皮脐，冷水浸七日后，薄切曝干，纸袋盛。遇有患者，取为细末一大钱，盐一小钱，水一盏半，煎至七分，通口服。压下阴毒，所便后如猪血相似。未已，良久再服之。

　　运阳散

　　治阴毒面色青，四肢逆冷，心躁腹痛。

　　硫黄（为末）

　　上用新汲水调二钱，良久或寒一起，或热一起便看紧慢，汗出瘥。

　　辨少阴紧脉证

　　有人患伤寒六七日，心烦昏睡多吐，小便白色自汗。予诊之，寸口尺中俱紧。予曰寒中少阴之经，是以脉紧。仲景云：病患脉紧而汗出者，亡阳也。属少阴，法当咽痛而复下利，盖谓此也。或曰：脉紧属七表，仲景紧脉属少阴，紧脉属阳邪属阴邪？予曰：仲景脉寸口俱紧者，清邪中于上焦，浊邪中于下焦。又云：阴阳俱紧者，口中气出，唇口干燥，倦卧足冷，鼻中涕出，舌上滑胎，勿妄治也。又云：紧则为寒。又云：诸紧为寒。又云：或难曰紧脉从何而来？师曰：假令已汗若吐，以肺里寒，故令脉紧；假令咳，坐饮冷水，故令脉紧；假令下利胃虚，故令脉紧。又曰：寸口脉微，尺脉微，尺脉紧，其人虚损多汗。由是观之，则是寒邪之气，入人经络所致，毕虚寒之脉也。其在阳经则浮而紧；在阴经则沉而紧。故仲景云：浮紧者名为伤寒。又曰：阳明脉浮而紧者，必潮热。此在阳则浮而紧也。在阴则沉而紧，故仲景云：寸口脉微，尺脉紧，至七八日自下利，脉暴微，手足反温，脉紧反出去者，此欲解也。此在阴则沉而紧也。仲景云：浮为在表，沉为在里；数为在腑，迟为在脏。欲知表里脏腑，先以浮沉迟数为定，然后兼于脉而别阴阳也。故论伤寒，当以仲景脉法为准。伤寒之必本仲景，犹兵家之必本孙吴也。舍是而之他者，是犹舍规矩而求方圆，舍律吕而正五音，可乎？

　　《活人》丹砂丸论阴阳二毒相伏，破阴只是伏阳一脉，阴中伏阳，脉即翕奄沉也。

　　破阴丹

　　硫黄　水银（各一两）　青皮　陈皮（各半两，为末）

　　上将硫黄铫子内熔，次下水银，用铁杖打匀，令无星，倾入黑茶盏内，研细，入末二味匀研，用浓面糊丸桐子大。每服三十丸。如烦躁，冷盐汤下；阴证，冷艾汤下。

　　此一条与杨氏五神丹相若。

　　此证六脉沉不见，深按至骨则弱紧有力，头痛身温，烦躁，指不皆冷，中满恶心，医多不识。学士脉曰：此阴中伏阳也，脉之当矣。学士却云仲景无此证，非无此证也。用热药则阴邪隔绝，反生客热；用寒药则阳气销铄，愈益毒瓦斯。必须散阴导火之剂，使火出水平，上下升降，大汗而解，或躁扰不宁，勿惊可也。《活人》例后，举前贤诸去格拒之寒，大热药中，佐以人溺、胆汁、茶、蜜、盐之类，虽各随经，大抵与学士破阴导阳之意同。吾是以知仲景有此证也，但言简而意有余矣。明者当识！有人初得病，四肢逆冷，脐下筑痛，身疼如被杖，盖阴证也。急服金液、破阴等丹。其脉遂沉而滑，沉者阴也，滑者阳也，病虽阴而见阳脉，有可生之理，仲景所谓阴病见阳脉者生也。仍灸气海、丹田百壮，手足温，阳回得汗而解。或问滑脉之状，如何便有生理？予曰：仲景云翕奄沉？曰何谓也？沉为纯阴，翕为正阳，阴阳和合，故名曰滑。古人论滑脉，虽云往来前却流利，展转替替，然与数相似，仲景三语而尽也。此三字极难晓会。然翕合也，言张而复合也，故曰翕为正阳；沉言忽降而下也，故曰沉为正阴；方翕而合，俄降而下，奄谓奄忽之间。仲景论滑脉，可谓谛当矣。其言皆有法，故读者极难晓会。

　　浮大数动滑阳脉，阴病见阳生可得。

　　沉涩弦微弱属阴，阳病见阴终死厄。

　　阴阳交互最难明，轻重斟量当别白。

　　轻手脉微为在表，表实浮而兼有力。

　　但浮无力表中虚，自汗恶风常淅淅。

　　重手脉沉为在里，里实脉沉为亦实。

　　重手无力大而虚，此是里虚理审的。

　　风则虚浮寒牢坚，水停水蓄必沉潜。

　　动则为痛数为热，支饮应须脉急弦。

　　太过之脉为可见，不及之脉亦如然。

　　荣卫太甚名高章，高章相搏名曰纲。

　　荣卫微时名卑　，卑　相搏名捐阳。

　　荣卫既和名缓迟，缓迟名沉此最良。

　　九种脉中辨疾证，长沙之脉妙难量。

　　阳结蔼蔼如车盖，阴结循竿亦象之。

　　阳盛则促来一止，阴盛则结缓而迟。

　　纵横逆顺宜审察，残贼灾怪要须知。

　　右手气口当主气，主血人迎在其位。

　　气口紧盛伤于食，人迎紧盛风邪炽。

　　数为在腑迟为脏，浮为在表沉为里。

　　脉浮而缓风伤荣，浮坚涩坚寒伤卫。

　　脉微大忌令人吐，欲下须防虚且细。

　　沉为气弱汗为难，三者须要当审记。

　　阳加于阴有汗证，左手沉微却应未。

　　趺阳胃脉定死生，太溪肾脉为根蒂。

　　脉来六至或七至，邪气渐深须用意。

　　浮大昼加病属阳，沉细夜加分阴位。

　　九至以上来短促，状若涌泉无入气。

　　更加悬绝渐无根，命绝天真当死矣。

　　病患三部脉调匀，大小浮沉迟速类。

　　此是阴阳气已和，勿药自然应有喜。

　　学士脉歌一篇，即仲景评辨二章也，要当识之。

　　韩祗和温中例

　　夫伤寒病之说，始自黄帝已开其端，主仲景方陈其条目，后世肤浅之学莫知其数。立言者只云：病在表可发汗，病在里可下之，或云：不可汗，或云：不可下，即未尝有温中之说。仲景《伤寒例》云：尺寸俱沉细，太阴受病也；尺寸俱沉，少阴受病也；尺寸俱微缓，厥阴受病也。又辨太阴证云：太阴病，脉浮，可发汗，宜桂枝汤。又手足温，自利不渴，宜四逆汤。又腹满时痛，桂枝加芍药汤。辨少阴证云：少阴证，始得之，发热脉沉，麻黄细辛附子汤。又少阴病二三日，麻黄附子甘草汤。又少阴病，身体疼痛，手足寒，骨节痛，脉沉，附子汤。又厥阴病，吐利，手足逆冷，烦躁欲死，吴茱萸汤。又少阴病，脉沉，急温之，宜四逆汤。今举仲景论中数条，最是治三阴病之良法。今世之用，尚有未尽证者。愚尝校自至和初岁，迄于今三十余年，不以岁之太过不及为则，每至夏至以前，有病伤寒人十中七八，两手脉俱沉细数，多是胸膈满闷，或呕逆，或气塞，或腹鸣，或腹痛，与仲景三阴病说，脉理同而证不同，因兹不敢妄投仲景三阴药。才见脉沉及胸膈满，便投下药下之，往往不救。尝斟酌仲景理中丸与服之，其病势轻者，即胸中便快，其病势重者，半日许满闷依然。或有病患脉沉细迟，投仲景四逆汤温之，多药力太热，后必发烦躁。因较量此形证，今别立方以治之，得多对证之药，不可不传焉。

　　上此一条，非四逆热而不当也，仲景当汉之末，韩氏当宋之隆，时世异也。病患但两手脉沉细数，或有力，或无力，或关脉短及力小，胸膈塞闷，气短不能相接者，便可随脉证投温中药以治之。此一法甚活。

　　病患两手脉沉迟，或缓或紧，皆是胃中寒也。若寸脉短及力小于关尺者，此阴盛阳虚也。或胸膈塞闷，腹中胀满，身体拘急者，手足逆冷，急宜温之。

　　若立春以后至清明以前，宜温中汤主之；清明以后至芒种以前，宜橘皮汤主之；芒种以后至立秋以前，宜七物理中丸主之。此皆随时也。

　　温中汤

　　丁皮（一两）　干姜（二钱）　白朮（二钱）　陈皮（二钱）　丁香（二钱）　浓朴（一两，姜制）

　　上为末，每服二钱，水一盏，葱白三寸，荆芥五穗，煎至七分，去滓热服。三服未快，手足尚逆，呕吐，更加舶上丁皮二钱，干姜二钱，炮用。

　　橘皮汤

　　陈皮（一两）　藿香（三钱）　白朮（二钱）　葛根（二钱）　浓朴（一两，姜制）

　　上为末，每服二钱，水一盏，生姜一块，枣大破，同煎至七分，去滓，热服。如三服未快，手足尚逆，呕吐不定，加半夏三钱，丁香、枝杖半两，每服加葱白三寸煎服。

　　七物理中丸

　　白朮（二钱）　干生姜（一钱）　人参（三钱）　桔梗（三钱）　葛根（三钱）　藿香叶（二钱）

　　上细末，炼蜜为丸弹子大。每服一丸，水一盏，煎至七分，和滓热服。如三服未快，手足尚逆，呕者，加半夏二钱，干姜二钱，炮。

