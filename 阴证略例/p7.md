<!-- { "loadSidebar": true } -->
　　尤急者，若无汗，宜附子干姜甘草汤。若自汗者，宜附子白朮甘草汤。量脉证，可宜四逆汤、真武汤、通脉四逆汤等，宜选用治之。至于用附子，不得已也。若身与四肢俱热，不至于凉，或厥逆，不宜用附子，故理中有四顺。理中汤、丸之名。四顺者，手足自温不厥逆是也。

　　急则失治，尤急也。

　　论阴证躁不躁死生二脉

　　阴证阳从内消，服温热药烦躁极甚，发渴欲饮，是将汗也，人不识此，反以为热，误矣！热上冲胸，服温热药烦躁少宁，反不欲饮，中得和也。人若识此，续汤不已愈矣！一则始病不躁，药而躁，脉当浮之实大，阳气充也。手足温和则生；若浮之损小，阳气走也，手足厥逆则死。一则始病躁，药而不躁，脉沉之实大，阳气回也。手足温和则生；沉之损小，阳气消也，手足厥逆则死。二证服温热药，阳气不能充与不能回者，经云：责其无火也。

　　问：下之，而其脉反大者，何也？答云：下之而脉小者，理所当然。小犹可生，生之则易。仲景云：下之而脉反大者，虚也，阳将走而变。医若不识而复下之，则气消而成大阴矣！亦有阴躁发热不止，大渴欲饮冷，热上冲胸，火独炎上，亦将尽也。以阴遍身皆寒，惟存胸中火，阴独持权，不相管辖，迫而至此，与下之而脉大同意。下之脉大，别不见热处，阴躁发热，但脉小耳！一则见脉不见证，一则见证不见脉。又经云：下利脉大者，虚也，以其强下之故也。设脉浮革，固卤肠鸣者，属当归四逆汤。革为寒，寒虚相搏则肠鸣。

　　发汗病不解，反恶寒者，虚故也，芍药甘草附子汤主之。发汗若下之，病仍不解，反烦躁，茯苓四逆汤主之。汗下后，白日烦躁不得眠，夜而安静，不呕不渴，无表证，脉沉微，身无大热者，干姜附子汤主之。

　　举古人论阴证辨

　　若病在少阴，则有面赤，默默不欲语，但欲寐，或四肢厥逆，或身表如冰石，脉沉细。

　　若病在厥阴，则四肢厥逆，爪甲青，面黧目黑色，或自汗不止，脉沉弦无力。

　　若病阴毒证，身表如冰石，四肢厥逆，体如被杖，脉沉细而微，或六至以至八至、九至、十至而不可数，此等阴证，易为明辨。

　　惟太阴一证，手足自温，自利不渴，尺寸脉俱沉而弱。仲景云：宜温之，重则四逆汤。

　　若脉浮者桂枝汤。惟此一证，与内感外阳内阴相似。外阳内阴者，即前黄　理中等汤，理中、调中等丸所治者是也。此等阴证，非古人不言。仲景评脉，首言大浮数动滑，此名阳也；沉涩弱弦微，此名阴也。非止为外感设，内感之理在其中矣。又云：阳涩而阴弦，腹中急痛者，小建中汤主之，则内外所感明矣！至如所言阴病见阳脉者生，阳病见阴脉者死，此一句即圣人大概之言也。以其阳病见阴脉，故有外阳内阴者，与阳药俱得其生矣。

　　药当从温，不可遽热，黄　汤之类是也。

　　上此一条，说古人不尽之意。

　　论元阳中脱有内外

　　或有人饮冷内伤，一身之阳便从内消，身表凉，四肢冷，脉沉细，是谓阴证，则易知之。若从外走，身表热，四肢温，头重不欲举，脉浮弦，按之全无力。医者不察，便与表药双解等，复使汗出，三焦之气绝，以此杀人者多矣！或自服蜜茶及沐浴盖覆，强令汗出，以致变证不救，如此自杀者亦多矣！身冷脉沉，服调中药，阳自内之外，身体温和而愈。脉浮弦细者，服调中药，阳从内生，唤入外热，复得脉平温和而愈。此证不可不察也。故仲景云：太阳病发热恶寒，热多寒少，脉微弱者，此无阳也，不可发汗。

　　上此一条，双解、蜜茶、沐浴，阴证皆不可用。

　　又经云：脉濡而紧，濡则胃气微，紧则荣中寒，阳微卫中风，发热而恶寒，荣紧卫气冷，微呕心内烦。医为有大热，解肌又发汗，亡阳虚烦躁，心下苦痞坚，表里俱虚渴，卒起而头眩，客热在皮肤，怅怏不得眠，不知胃气冷，紧寒在关元。

　　上此仲景濡紧二脉，即外热内寒证也。

　　论宜灸不宜灸并汤沐四肢法

　　古人谓少阴、厥阴、阴毒三证则宜灸，或用葱熨等法，皆为身表凉故也。若阴气在内，阳气在外，身表壮热，手足大温或热不等，则不宜灸之。若遇前三证，用热醋炒麸注布袋中，脐下熏蒸熨极妙。又云：三阴证陷骨、歧骨间，三五七壮灸，足温生。

　　《活人》阴证，诸药不效，并汤水不下，身冷脉绝，气息短，不知人，用葱熨法。本为上热下寒也，二法虽妙。莫若用上醋拌麸炒热，注布袋中，脐下熏蒸，比上二法尤速。若更以葱白煎浆作汤，以沐四肢亦可。若病患服药后，欲作汗时，用汤沐以接四肢阳气尤佳。

　　外接法干姜二，炮为细末，石决明一，另研细，称拌匀，每服二三钱匕，手心中以津唾调如泥，以手奄其阴，至暖汗出为度。以牡蛎代决明亦可，牡蛎烧粉用。

　　一法：丁香、荜茇、干姜、牡蛎。

　　一法：治水　偏大，上下不定，疼痛不止，牡蛎不以少多，盐泥固济，炭三斤，　令火尽，冷取二两，干姜一两，炮为细末，二味和匀，冷水调得所，涂病处，小便大利即愈。

　　脐下六穴

　　神阙一穴，脐中，禁针，刺之令人出恶汁不止。

　　阴交一穴，脐下一寸。

　　气海一穴，一名孛央，阴交下五分。

　　石门一穴，脐下二寸，三焦之募，女子禁灸，恐绝产也。

　　关元一穴，脐下三寸，小肠之募，为下纪三阴，任脉会。

　　中极一穴，脐下四寸，为气原。

　　论谵言妄语有阴阳

　　举阳证《活人》云：发躁，狂走妄言，面赤咽痛，身斑斑若锦文，或下利黄赤为阳毒者，以其脉洪大而实，或滑或促，故用酸苦之药治之。

　　成无己云：有汗出谵语，有下利谵语，有下血谵语，有热入血室谵语，有三阳合病而谵语，有过经不解而谵语，皆阳证也。惟有发汗过多，亡阳谵语者，不可下，柴胡桂枝汤主之。此外感汗多亡阳谵语也。

　　海藏云：有内感伤冷，语言错乱，世疑作谵语者，神不守舍也，止是阴证，此特脉虚而不实耳！

　　《内经》云：谵妄悲笑，皆属于热。《难经》谓：面赤，喜笑，烦心，亦属于热。大抵此等证脉皆洪实，按之有力。若此等证脉按之无力，即阴气内充，阳气外游于皮肤之间，是无根之火也。阳气及心火，入于皮肤之间，肺主皮毛，故有谵妄悲笑及面赤喜笑烦心之证。岂特是哉！所有胸背两手斑出者，有唾血丝者，有鼻中微衄者，不当作阳证，当作阴证治之。故《活人》辨证，不取诸于他，而独取诸脉，无如此最为验也。其言可谓尽善矣，可谓尽美矣！

　　《本草》云：干姜止唾血，硫黄治衄血。孙真人用桂心治唾血。

　　论下血如豚肝

　　下血如豚肝者，饮冷太极，脾胃过寒，肺气又寒，心包凝泣，其毒浸渗入于胃中，亦注肠下，所以便血如豚肝，非若热极妄行下血而为鲜色也。此中气分而下行，故令人便血。若中气逆而上行，故令人呕血吐血也。亦非若阳证上行而溢出鲜血也。大抵阴阳二证，上行者为呕为吐为溢，顺行者为下为便为泻，其名虽异，其实则同。

　　论阴阳二络

　　《甲乙经》云：经者所不可见者也，络者所可见者也，外之沟渠是已。然络亦有不可见者乎，何以知之？黄帝曰：邪热入于阳络，则为鼻血；邪热入于阴络，则为后血。以是知阴络病也。鼻血者在上，溺与后血者在下也，若吐呕者，是知在中也。至于伤寒上厥下竭之证，或从耳目，或从口鼻，血俱出于上窍，然各随其脏与经也。

　　扁鹊云：病若谵言妄语，身常有热，脉当洪大而反手足厥逆，脉沉细而微者死也。

　　又云：假令心病，何以知伤寒得之？然当谵言妄语。何以言之？肺主声，故知肺邪入心，为谵言妄语也。其病身热，洒洒恶寒，甚则唾咳。其脉浮大而涩。

　　仲景云：谵言妄语，身微热，脉浮大，手足温者生，逆冷脉沉细者，不过一日死矣！又云：谵言妄语，脉涩者死。

　　以上皆阳证得阴脉也。

　　又云：发汗多，重发汗者必亡其阳，谵语脉短者死。

　　上此重发汗亡阳者，变阴也，又得阴脉死也。

　　论自汗分阴阳

　　成无己云：伤风自汗，汗出恶风寒者，有表也。汗出不恶风寒者，表解里未和也。有阳明发热汗出，此为热越。有阳明发热汗多者，下之。

　　海藏云：内感伤冷，自汗，大恶风寒，汗出身凉不热者，阴证也；汗出身热得阴脉者，亦阴证也。

　　论手足自汗

　　手少阳之脉，三焦之经，起于小指次指之端，上出两指之间，循手表腕，出臂外两骨之间，上贯肘云云。手背遍多者，三焦之气脱也。经云：手足　然汗出，大便硬而谵语，下之则愈。以其热聚胃，津液旁达，故手足　汗出也。成无己云：寒聚于胃，有手足汗出者乎？经云：阳明中寒者不能食，小便不利，手足　然汗出，欲作痼瘕，即是中寒也。

　　海藏云：故内感阴证，有手足逆冷而自汗者，手足自温而自汗者，厥阴、太阴之异也。

　　上此一条，虽是三焦四逆温和，关他二经，不可不知。

　　论四肢振摇

　　成氏责其为虚寒，欲汗之，其人必虚蒸而振，下后复汗而振者，表里俱虚也，亡血发汗则寒栗而振，气血俱虚也。有振振欲擗地者，有振振动摇，二者皆汗多亡阳，经虚不能自主持，故振也，非振栗之可比也。

　　经曰：若吐下后，心下逆满，气上冲胸，起则头眩，发汗则动经，身为振摇者，茯苓桂枝白朮甘草汤主之。

　　太阳病发汗不解，其人仍发热，心下悸，头眩，身　动，振振欲擗地者，真武汤主之。

　　二药皆温经益血助气之剂。

　　海藏云：惟好饮房室之人，真元耗散，血气俱虚，或因劳而振，或不因劳而振，或因内感阴盛阳脱而振者，皆阴证也。

　　若因房室而得，便有阴阳易条中形状，头重不欲举，目暗生花，热上冲胸，少气，声不出，少腹小腹痛引阴中，或阴入于里，胫寒而痛。此等阴证，四肢故多振摇。始得此病时，脉虽举按有力，不可作阳证治之，若与阴药，变寒必矣！亦不可用太热之药，作阴极治之，热过则转生他证。当以补气温血之药调之，元气渐生，可得而愈。若脉已微，面色眉间变黑，唇吻不收，爪甲微青，当用热药攻之。若经汗下，热药不可热服，当令似温，则阴气不拒。经云热因寒用，此之谓也。

　　上此一论，自为颇有理，可以发明古人所不言处。

　　论阴证始终形状杂举例

