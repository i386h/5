<!-- { "loadSidebar": true } -->
　　景岳谓饮食下行之道，必由少腹下右角而后出于广肠，自夸阅历而知，古人并未言及。盖渠尝治一人食面角，杂投巴豆、大黄而不效也。魏柳洲曰：就此观之，景岳平生临证，遗憾多矣。夫面角由胃入肠，既至少腹之角，岂能作痛如是。而又如拳如卵，必其人素有疝病，偶因食面而发，或兼当日之房劳，遂乃决张如是，故推荡之药不应，得木香火酒一派辛热香窜而痛始止也。至谓食由少腹下右角而后出广肠，更堪捧腹，经谓大小肠皆盘屈十六曲，则左旋右折可知，岂如筒如袋，而直下乎。嘻！案杨公子少腹右角之痛，设非乃翁卓识，时医必误认食滞，特附录魏语以广其义，为崇尚景岳者告。

　　山阴田雪帆明经晋元，着《时行霍乱指迷》，辨正世俗所称吊脚痧一证，以为此真寒直中厥阴肝经，即霍乱转筋是也。初起先腹痛，或不痛，泻利清水，顷刻数十次，少者十余次，未几即手足抽掣，呕逆口遏，厥逆声嘶，脉微欲绝，舌短目眶陷，眼上视，手足青紫色，或遍身青筋硬凸如索，汗出脉绝。急者，旦发夕死。缓者，二三日或五六日而死。世医或认为暑湿，妄投凉泻。或认为痧气，妄投痧药，鲜有不毙。宜用当归四逆加吴茱萸生姜汤，水煎冷服。轻者，二三剂即愈；重者，多服几剂，立可回生，真神方也。如呕者，加制半夏三钱，淡干姜一钱。

　　口渴恣饮，舌黄，加姜汁炒川连五分，为反佐，经所谓热因寒用也。腹中绞痛，名转筋入腹，加酒炒木瓜三钱。手足冷过肘膝，色见青紫，加制附子三钱。此证种种，皆肝经见证耳。缘坎中真阳，为邪寒所逼，因之外越，所谓内真寒而外假热也。但以脉辨之，自无游移矣。

　　寒犯厥阴而为霍乱转筋者，容或有之，岂可以概论时行之证耶？果系寒犯厥阴，而吐利汗出，则当用吴茱萸汤加减，或乌梅丸法，不当用当归四逆加吴茱萸生姜汤。以当归四逆，本桂枝汤加当归、通草、细辛，通血脉以疏肌表，非汗出脉绝之证所可轻尝。至脉不可凭，必以口渴、舌黄、喜冷冻饮料，为辨真热假寒之确据。竟敢颠倒其说，曲为妄解，何欺人之太甚哉？书生纸上谈兵，好发想当然之议论，惑世诬民，大率类是，不可不辨也。故附录于此。

　　卷下　医案篇第三

　　梦影

　　道光元年冬，金履思丈，念祖父之劳 ，命余佐理鹾务于婺州之孝顺街。公余之暇，辄披览医书，焚膏继晷，乐此不疲。三年夏间，主政周光远先生，年二十七，体极腴皙，登厕后，忽体冷自汗，唇白音低，佥以为痧，欲进开窍等药。时余年十七，窃握其臂以诊之，脉已微软欲绝，因力排众议曰：此阳气之欲脱，非痧邪之内闭，再投香散，殆速其危也。人皆以童子何知而笑之，幸先生闻而首肯者再，仓卒不及购药，余适有戚氏前所贻三年女佩姜一块，约重四五钱，急煎而灌之，即安。后用培补，率以参、 、术、草为主。盖阳气偏虚之体也，先生甚德之，视余若弟，且逢人说项，遂以浪得虚名。癸卯为余刊治案，余愧无以报也。

　　先生年五十岁，无疾而逝，犹是阳虚暴脱耳。无子，一女适蔡氏，其夫人年逾六旬，杭垣再陷后，未知下落，无从探访，追录是案，抱憾滋深。

　　又癸卯冬至前一日，管椒轩大中丞，忽于溺后汗淋气短，色夺言微。余适往灵隐送葬，三遣弁丁速余至署，已痧药进之屡矣，莫可挽回。凡阳气极虚之人，便溺后忽然欲脱，是急宜参附回阳之证，误认为痧，多致决裂，治霍乱者，须明辨之。

　　孝顺一仓夫，丙戌春，忽患急证，扒床拉席，口不能言，问其所苦，惟指心抓舌而已。人皆以为干霍乱，余谓干霍乱，何至遽不能言，且欲抓舌，似中毒耳。或云：同膳数人，何彼中毒，然刮之淬之皆不验。余以夤夜无从购药，令取绿豆二升，急火煎清汤，澄冷灌之，果愈。

　　越日询之，始言久患痹痛，因饵草头药一服，下咽后即心闷不可耐，舌麻不能言，而旁人不知也。

　　一伎自幼喜食蚕蛹，游上江者数年，久不食此。比旋杭，得与家人畅啖，正欢笑间，腹痛陡作，随地乱滚。或以为绞肠痧，亟请余勘之，脉色皆和，非痧非食也。若以为中毒，则共食老少皆无恙。谛思之，虽以椒蒜炙熟，与人同啖。恐其中有一二枚或异者，亦未可知。蚕，动物也，与马同气，其性热，更益以椒蒜之辛。姑仿中马肉毒例治之，命吸人乳，果饮下即安。

　　己丑五月，天气骤热，先慈陡患霍乱，肢冷自汗，脉微苔白，腹大痛，欲重按，是中虚有素，因热而受寒侵也。进大剂理中汤加桂枝、白芍，覆杯而愈，此所谓舍时从证也。

　　丁酉八九月间，杭州盛行霍乱转筋之证，有沈氏妇者，夜深患此，继即音哑厥逆。比晓，其夫皇皇求治，余诊其脉，弦细以涩，两尺如无，口极渴而沾饮即吐不已，足腓坚硬如石，转时痛楚欲绝，乃暑湿内伏，阻塞气机，宣降无权，乱而上逆也。为仿《金匮》鸡矢白散例，而处蚕矢汤一方，令以阴阳水煎成，候凉徐服。此药入口竟不吐，外以烧酒，令人用力摩擦其转戾坚硬之处，擦及时许，郁热散而筋结始软。再以盐卤浸之，遂不转戾，吐泻渐止。晡时复与前药半剂，夜得安寐。次日但觉困极耳，与致和汤数服而痊。后治相类者多人，悉以是法出入获效，惟误服附子者，最难救疗。

　　（此证火酒摩之时许，郁热散而筋渐舒，则转筋虽因火炽，必兼外寒郁遏而始反戾也。大抵霍乱寒热相搏者多，虽知其为寒为热，亦须反佐以治，盖即此理。谢城。）

　　郑凤梧年六十余，秋间患霍乱，凛寒厥逆，烦闷躁扰，口不甚渴。或以为寒，余察脉细欲伏，苔白而浓，乃暑湿内蕴未化也。须具燃犀之照，庶不为病所蒙。因制燃照汤与之，一饮而厥逆凛寒皆退，脉起而吐泻渐止，随以清涤法而愈。

　　一妇年少体瘦，初秋患霍乱转筋，舌绛目赤，大渴饮冷，脉左弦强而右滑大，此肝胃之火素盛而热复侵营也。以白虎汤去米、草，加生地、蒲公英、益母草、黄柏、木瓜、丝瓜络、薏苡，一剂知，二剂已。丹溪云：转筋由于血热，此证是矣。

　　一丁姓者患霍乱，苔色白薄而不渴，但觉口中粘腻。彼自知医，欲从寒湿治。余曰：中焦原有寒湿，所以不渴。然而粘腻，岂非暑入而酿其湿为热乎？以胃苓汤去甘术，加苡仁、川连、半夏、枇杷叶，二剂而瘳。

　　钱某患霍乱，自汗肢冷脉无，平日贪凉饮冷，人皆谓寒证，欲用大剂热药。余曰：苔虽白，然浓而边绛，且渴甚，头大痛，不可因寒凉致病，而竟不察其有暑热之伏也。遂以五苓去术，加黄连、浓朴、黄芩、竹茹、木瓜、扁豆，服后脉稍出，汗渐收，吐利亦缓。即去肉桂、加桂枝、滑石、甘草，头痛吐利皆止，苔色转黄，随用清暑和中而愈。

　　一少年体肥畏热，因酷暑，晨餐酒肉后，以席铺砖地而卧。觉即饱啖西瓜，至晚觉头重恶寒；夜分吐泻大作，四肢拘急，汗冷息微，时时发躁。黎明速余勘之，脉沉弱。予浆水散加吴茱萸、浓朴，投匕即瘥，改授浓朴生姜半夏甘草人参汤，数服而愈。

　　陆叟年七十余，仲秋患霍乱，自服单方二三日，呕吐虽已，利犹不止，且频频作哕，声不甚扬，面赤目闭，小便不通。医云：高年戴阳，证原不治，且延已数日。纵投大剂回阳，亦恐不及。余视之，脉虽虚软，并无脱象，况舌赤而干，利下臭恶，气分伏暑，业扰及营，虑其络闭神昏，胡可再投热剂。闻所煎之药，桂气扑鼻，试之必死。迫令将药倾泼，遂以紫雪三分，用竹茹、枇杷叶、通草、丹参、连翘、石菖蒲、桔梗、黄芩、芦根煎汤，候凉调而徐服。

　　次日复诊，目开哕止，小溲稍行。于前方裁紫雪，加石斛、苡仁，服二剂利减。能啜米饮矣。随用致和汤，十余服而瘳。

　　戊戌夏，倪怀周室新产数日，患呕吐泄泻，时时自汗，人皆危之。余曰：此非真霍乱也。然较真霍乱尤险，以其犯产后三禁，而脉微欲绝，亟宜峻补，迟恐无济也。予东洋参、龙、牡、、术、木瓜、扁豆、茯神、石英、酒炒白芍、橘皮为剂，四服而痊。

　　（新产后用参、 大补，而又当盛夏之时，非有真知灼见者，不能也。诚以天下之病，千变万化，原无一定之治，奈耳食之徒，惟知执死方以治活病，岂非造孽无穷，亦何苦人人皆欲为医，而自取罪戾耶。钱塘周熔光远此证正，放胆参、 ，犹人所能及，须看其余药，一一合拍，盖得效不仅在参、 也。至此方可云峻补，然惯服补剂者，必嫌其轻。加鹿角、五味等，必贻害矣。古来多少佳方，为妄人加减，王某久患吐血，体极孱易。沈琴痴拉余治之，甫得渐愈，乃庚子夏酷热之时，陡患霍乱转筋，大汗如雨，一息如丝，人皆谓无生理矣。余不忍轻弃，勉用西洋参、枇杷叶、龙、牡、蚕沙、木瓜、扁豆、苡仁、滑石、桑叶、石斛、豆卷，地浆煎服之，良愈。调理旬日，仍服滋补以治宿恙。

　　倡女蔼金，年二十七，患时疫颇危，余为治痊矣。忽又求诊，云患急痧。及察其脉甚细，而按之数紧，神极委顿，气喘欲呕，腮红腹痛，舌润。似房劳太过，寒袭奇经之男劳复也。询得其情，遂以胡桃肉、破故纸、龙、牡、鹿角霜、菟丝、覆盆、枸杞、茯苓、小茴、当归、韭子为方。一剂知，二剂已。

　　若贸贸然竟作干霍乱治，当何如耶。干霍乱而误投此法，又当何如耶。

　　（临证如神，叙证如绘，佛心仙手，其言蔼然。而一片灵光，传之纸上，效颦不易，洵是天才。仁和胡耀曾荣甫。）

