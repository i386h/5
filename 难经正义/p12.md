<!-- { "loadSidebar": true } -->
　　三焦有形，于二十五难注中已详细言之。此论三焦为原气别使，根于命门，导引诸气，潜行默运于一身之中，无或间断也。外腑，谓在诸脏腑之外也，三焦之形质可考，三焦之气化难见，故曰有名而无形也。

　　卷三

　　三十九难

　　三十九难曰：经言腑有五，脏有六者，何也？然：六腑者，止有五腑也。五脏亦有六脏者，谓肾有两脏也。其左为肾，右为命门。命门者，谓精神之所舍也，男子以藏精，女子以系胞，其气与肾通，故言脏有六也。腑有五者，何也？然：五脏各一腑，三焦亦是一腑，然不属于五脏，故言腑有五焉。

　　经言腑五脏有六，无考，不知所出。又以三焦不附于脏，故不名为腑，虽有六腑，只五腑也。

　　脏亦有六者，以右肾命门，指为一脏也，然肾虽有两，而左右之气相通，实皆肾而已，恐不得分为两脏。命门辨说，已详言三十六难注中，可参合而观之。

　　按：五脏五腑，以合五行，肺合大肠，金也；肝合胆，木也；肾合膀胱，水也；心合小肠，火也；脾合胃，土也。手厥阴，包络，即心外之衣，为心主之宫城，手少阳三焦，乃腔内脂膜，为脏腑之郛郭，同司相火而相合，是六脏六腑，以应夫十二经脉也。若以肾分为两脏，则为七脏矣。《灵枢·本输篇》肾合膀胱，膀胱者，津液之腑也。少阳属肾，肾上连肺，故将两脏。三焦者，中渎之腑也，水道出焉，属膀胱，是孤之腑也。经言肾将两脏者，以肾兼主水火二气也。

　　少阳三焦之脉，散于胸中，而肾脉亦上连于肺，肺为天而主气，三焦之下俞，属于膀胱，而膀胱为津液之腑，乃肾之合，三焦主相火，生于肾而游行于上下，膀胱主水，亦生于肾，盖以水脏而领水腑也。然膀胱之气，化津化液化汗，皆三焦相火蒸腾所致。夫天一之水，地二之火，皆肾所生，合而论之是太极，分而论之犹两仪。故本藏篇曰：肾合三焦膀胱，三焦膀胱者，腠理毫毛其应，即此义也。且肾虽兼将两脏，实阴阳相贯，水火互交，并主藏精，而为生气之原，不得谓三焦无形，分肾为两脏明矣。

　　卷三

　　四十难

　　四十难曰：经言肝主色，心主臭，脾主味，肺主声，肾主液。鼻者肺之候，而反知香臭；耳者肾之候，而反闻声。其意何也？然：肺者，西方金也，金生于巳，巳者，南方火也，火者心，心主臭，故令鼻知香臭；肾者，北方水也，水生于申，申者，西方金，金者肺，肺主声，故令耳闻声。

　　此五主，《素》《灵》无考，是摭古医经者。陈氏曰：臭者心所主，鼻者肺之窍，心之脉上肺，故令鼻能知香臭也。耳者肾之窍，声者肺所主，肾之脉上肺，故令耳能闻声也。或谓此以五行长生之法推之，木长生于亥，火长生于寅，金长生于巳，水长生于申。心主臭，火也，肺开窍于鼻而有己火，故能知臭。肺主声，金也，肾水开窍于耳，而内有申金，故能闻声。

　　卷三

　　四十一难

　　四十一难曰：肝独有两叶，以何应也？然：肝者，东方木也，木者，春也。万物之始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。

　　肝有两叶，应东方之木，木者春也，万物始生之初，草木甲坼，皆两叶，乃木之本体，故肝与之相应也。《素问·六节藏象论》言心为阳中之太阳，肾为阴中之太阴，肾水为肝之母，心火为肝之子，肝为阴中之阳，居肾之上，心之下，故云尚近不远也。无亲，谓不专属。犹有两心，言或从乎阳，或从乎阴也。

　　卷三

　　四十二难

　　四十二难曰：人肠胃长短，受水谷多少，各几何？然：胃大一尺五寸，径五寸，长二尺六寸，横屈受水谷三斗五升，其中常留谷二斗，水一斗五升。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸半，长二丈一尺，受谷一斗，水七升半。广肠大八寸，径二寸半，长二尺八寸，受谷九升三合八分合之一。故肠胃凡长五丈八尺四寸，合受水谷八斗七升六合八分合之一。此肠胃长短，受水谷之数也。

　　此论肠胃长短容受之数，以围三径一之法约之，多有不合，或者简误。然长短容受之数，亦只言略例耳，未可深泥。

　　按：西医言胃形纡曲如袋，容水三升许，横居膈下，上连食管，下属小肠，其体三层，外层上下有血管四支分布，小支密缠于内，因胃接血比他脏尤多，中层之肉，经纬两纹斜交，故能舒缩拥动，以匀转食物，内层周遭有小穴，以生津液，胃体内外有脑气筋，及白节筋散布，故与百体相关应。胃之左为脾，右为肝，胰附于胃后，胃之本热，与他脏同，但消化食物时其热较盛。胃津味酸，色如口沫，盖主消化食物者也。小肠长约二丈，上口通胃，下口接大肠，外皮光滑，内皮折叠，其纹甚密，上有尖粒，即吸液管之口，液管者，乃吸 食物之精液管也。

　　食物由胃至小肠头，即与胆汁胰汁会合，渐落渐榨，榨出精液，其吸液管百派千支，散布肠后夹膜之间，众吸液管聚于附近脊骨处，合而为一，名曰精液总管，从腰骨间附脊骨而上至颈，即屈转而下达心以化血。大肠约长五尺，分上中下三回，回长尺余，上回与小肠相接处，名曰阑门。中回在肝下，横过胃底。下回自脾下，从左软胁间斜落至肛门，乃直肠也。食物至上中两回，犹有吸液管吸其余液，至下回则精液已竭，惟存渣滓矣。

　　肝重四斤四两、左三叶、右四叶、凡七叶、主藏魂。

　　西医言肝居右胁下，五叶，色紫赤，重约三四十两左右，两叶中界长峡，右大于左，右下有小方叶，胆囊附焉。右叶后之下，亦有一叶，不甚大，名后叶，叶尾尤小。由后叶底起，至右叶止，上覆下盂，左枕胃，下与贲门为界，上为三焦膜包裹。左右叶各出胆管一支，相合一寸许，复分为二，一透小肠头，一透胆囊，是通胆汁至小肠，以融化食物者。肝内又有回血等管，以养肝而接胆汁，肝不偏居于左，而肝为风木，应乎巽，旧说居左者，应风木之气左升，非以部位言也。肝为热壅，则胀大数倍，若各管凝滞不通，血水溢渗夹膜之裹，渐积渐深，而腹即渐大，故蛊胀一证，多属之肝云。

　　心重十二两，中有七孔三毛，盛精汁三合，主藏神。

　　西医言心色赤而鲜，重约十两，上阔下尖，周遭夹膜包裹，即心包络也。上有肺罩之，空悬胸中，下有膈膜遮蔽，心之外体圆滑，内空如囊，剖视四壁嶙峋，或凹或凸，中有直肉隔之，故有左房右房之称。左右半截间，又有横肉间之，故有上房下房之号。四房大小相若，中有门户，筋丝数条牵连，自能开阖。右上房有回血管二支，一向上，一向下。右下房有大血管一支，长约寸许，即分为左右而入肺。左上房有回血管，亦与肺通。左下房有血脉总管一支，为运赤血，循督脉，下血海，以散行经脉。另有脑气筋白节筋，密缠于内，以行其用。是心乃运血之脏，而主百脉，故为君主之官也。

　　脾重二斤三两，扁广三寸，长五寸，有散膏半斤，主裹血，温五脏，主藏意。

　　西医言脾居胃旁，形长方而扁软，重约六七两，血盛则深紫。其大小变态不一，食过饱则胀大，饥时则小，若患疟或热病，有胀大十余倍者。位在左胁下，与胃脂膜相连，内有回血管，由胃后入肝，人病则血脉不行于外，即蓄聚于脾，所以脾即胀大耳。脾内回血管壅滞，即有血水渗泄于下，故肿胀之病，亦多发于脾也。胰，附脾之物，形长方，重约三四两，横贴胃后，头大向右，尾尖在左，右之大头，与小肠头为界，左之小尾，与脾相接，中有液管一条，由左横右，穿过胰之体，斜入小肠上口之旁，与胆汁入小肠同路，所生之汁，能消化食物，其质味甜，或名之甜肉云。

　　肺重三斤三两，六叶两耳，凡八叶，主藏魄。

　　西医言肺居膈上，状若悬磬，系以气喉，色白如缟映红，顶尖而圆，左两叶，右三叶，披离下垂，右大于左，因心尖向左，微占其位，左长于右，缘肝经处右，稍高于脾也。后附脊骨，前连胸膛，肺中有管窍，上通咽喉，以呼出悍气，吸入生气，而换紫血，入心化赤，下引心气，而达胞室。肺质轻松，外有膜沫濡润，以助呼吸者也。

　　肾有两枚，重一斤一两，主藏志。

　　西医言肾居十二脊骨间，形如猪腰子，重约三四两，周遭有三焦脂膜包裹，左右相对，左上有脾胃及大肠下回盖之，右上有肝及大肠上回盖之。肾中有油膜一条，贯于脊骨，是为肾系，下连三焦之根。又有气管，由肾系附脊骨而上通心肺。两肾属水，中间肾系属火，即命门也。命门者，乃三焦发源之所，故三焦主相火，与心包络表里，三焦之气，游行于上中下，即相火之游行也。

　　胆在肝之短叶间，重三两三铢，盛精汁三合。

　　西医言胆囊式如梨，附于肝右之小方叶中，贮青汁，乃回血入肝，感肝木之气化而成。人食后小肠饱满，肠头上逼胆囊，使其汁流入小肠之内，以融化食物，而利传渣滓。若胆汁不足，则精粗不分，粪色白结而不黄，胆汁过多，上呕苦涎，或下泄青泻，胆管闭塞，其汁入血，即病瘅黄矣。

　　胃重二斤二两，纡曲屈伸，长二尺六寸，大一尺五寸，径五寸，盛谷二斗，水一斗五升。小肠重二斤十四两，长三丈二尺，广二寸半，径八分分之少半，左回叠积十六曲，盛谷二斗四升，水六升三合合之大半。大肠重二斤十二两，长二丈一尺，广四寸，径一寸。当齐右回叠积十六曲、盛谷一斗、水七升半。

　　膀胱重九两二铢、纵广九寸、盛溺九升九合。口广二寸半、唇至齿长九分，齿以后至会厌，深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸，喉咙重十二两，广二寸，长一尺二寸，九节。肛门重十二两，大八寸，径二寸大半，长二尺八寸，受谷九升三合八分合之一。

　　此即《灵枢·肠胃篇》及平人绝谷篇之义。而增入五脏轻重，所盛所藏，虽觉前后重复，不害其为叮咛也。脏腑之学，西士言之较详，故注中多采其说。然人有长短婴壮不同，况古今之权量各异，其丈尺容受，不可拘泥，识其略例可也。

　　卷三

　　四十三难

　　四十三难曰：人不食饮，七日而死者，何也？然：人胃中常有留谷二斗，水一斗五升。故平人日再至圊，一行二升半，日中五升，七日五七三斗五升，而留水谷尽矣。故平人不食饮，七日而死者，水谷津液俱尽，即死矣。

