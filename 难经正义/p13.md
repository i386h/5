<!-- { "loadSidebar": true } -->
　　此《灵枢·平人绝谷篇》文，言人之脏腑形骸，精神气血，皆借水谷以资养生，水谷绝则形与气俱绝矣。平常无病之人，胃满则肠虚，肠满则胃虚，日夜消化，止留三斗五升。人一日食五升，考《后汉书·南蛮传》曰：人禀五升。注：古升小，故曰五升也。若七日不饮食，其所留之水谷尽，则精气津液皆尽，故死。然病患不饮食，七日不死者，以水谷留积故也，盖留积则为病矣。

　　卷三

　　四十四难

　　四十四难曰：七冲门何在？然唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。

　　冲者，通要之地。门者，户也。此承上文食饮之入，稽其通行之门径也。唇为飞门者，飞，古与扉通，扉，户扇也。盖齿为户门，唇为之扇，故曰扉门。《灵枢·忧恚无言篇》曰：唇者，音声之扇也，此即其义。会厌为吸门者，会厌为物之所会聚，又能掩闭，勿使误入也。吸者，吸纳处也，言为五脏声音之出入，呼吸之门户也。胃为贲门者，胃能聚物如仓廪，故曰太仓。贲，犹奔也，贲门在胃上口，言物入于胃，疾奔而下太仓也。胃之下口接小肠处曰幽门，言深隐之地，与上下出入处至远也。大肠小肠会为阑门者，会，合也。小肠之下，大肠之上，相接处分阑精血糟粕，各有所归也。下极为魄门者，魄门即肛门也。魄，古与粕通。《庄子·天道篇》曰：古人之糟魄已夫？言食饮至此，精华已去，止存形质之槽粕，故曰魄门也。此七者，皆食饮出入，冲要之道路也。

　　卷三

　　四十五难

　　四十五难曰：经言八会者，何也？然：腑会太仓，脏会季胁，筋会阳陵泉，髓会绝骨，血会膈俞，骨会大杼，脉会太渊，气会三焦外一筋直两乳内也。热病在内者，取其会之气穴也。

　　人身脏腑筋骨髓血脉气，此八者，皆有会合之穴，若热病在于内，则于外取其所会之穴，以去疾也。太仓属任脉，即中脘穴也，在脐上同身寸之四寸，六腑取禀于胃，故为腑会。季胁属足厥阴，即章门穴也，在大横外直脐季胁端，为脾之募，五脏取禀于脾，故为脏会。阳陵泉属足少阳，足少阳之筋，结于膝外廉，即此穴也，在膝下同身寸之一寸外廉陷中，又胆与肝表里，肝者筋之合，故为筋会。绝骨即枕骨，名玉枕穴，在络却后同身寸之一寸五分，挟脑户旁一寸三分，属足太阳膀胱，与肾合，肾主骨，脑为髓海，乃肾精所生，故为髓会，绝字疑是简误。或云：绝骨属足少阳，一名阳辅，在外踝上同身寸之四寸，辅骨前，绝骨端如前三分，诸髓皆属于骨，少阳主骨，凡物极则反，骨绝于此，而少阳生之，故髓会于绝骨也，于义亦通。膈俞属足太阳，在项后第七椎去脊两旁各同身寸之一寸五分，在中焦之分，心俞下，肝俞上，心统血，肝藏血，能化精微而为血之地，故为血会。大杼属足太阳，在项后第一椎下，去脊两旁各同身寸之一寸五分，为冲脉之俞。《灵枢·动输篇》曰：冲脉与肾之大络，起于肾下，盖肾主骨，膀胱与肾合，故为骨会。太渊属手太阴，在掌后陷中，即寸口也，肺朝百脉，故为脉会。三焦外，谓在焦膜之外，两乳内，谓两乳之中，任脉之所过，即膻中穴也，在玉堂下同身寸之一寸六分。《灵枢·海论篇》曰：膻中为气之海，故为气会。

　　此八会，《内经》无考，然其义甚精，必古医经之语也。

　　卷三

　　四十六难

　　四十六难曰：老人卧而不寐，少壮寐而不寤者，何也？然：经言少壮者，血气盛，肌肉滑，气道通，荣卫之行，不失于常，故昼日精，夜不寤。老人血气衰、肌肉不滑，荣卫之道涩，故昼日不能精，夜不寐也。故知老人不得寐也。

　　卫外之血气，日行于阳络二十五度，夜行于阴络二十五度，分为昼夜。故气至阳则卧起而目张，气至阴则休止而目瞑。夫血气者，充肤热肉，淡渗皮毛之血气。肌肉者，在外皮肤之肌肉，在内募原之肌肉。气道者，肌肉之纹理，三焦通会元真之处，血气之所游行出入者也。老人血气衰，肌肉干枯，血气之道涩滞，故昼不精明，夜多不寐也。少壮者，血气盛，肌肉滑利，血气之道流通，而不失其出入之常度，故昼精明，夜多寐也。是老人之寤而不寐，少壮之寐而不寤，系乎荣卫血气之有余不足也。

　　卷三

　　四十七难

　　四十七难曰：人面独能耐寒者何也？然：人头者，诸阳之会也。诸阴脉皆至颈胸中而还，独诸阳脉皆上至头耳，故令面耐寒也。

　　人面独能耐寒者，以六阳经之脉，皆上至头，六阴经之脉，皆不上头故也。《灵枢·邪气脏腑病形篇》曰：首面与身形也，属骨连筋，同血合于气耳。天寒则裂地凌冰，其卒寒或手足懈惰，而其面不衣，何也？岐伯曰：十二经脉，三百六十五络，其血气皆上于面而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃，走唇舌而为味，其气之津液，皆上薰于面，其皮浓，其肉坚，故天热甚寒，不能胜之也，此即其义。而又引逆顺肥瘐篇，手三阴从脏走手，手三阳从手走头，足三阳从头走足，足三阴从足走胸之义以证之。

　　言头面为诸阳之会，是以三阳之脉，上循于头。然厥阴之脉，上额交巅，下循颊里，而经不云者，乃略言之耳。盖阴阳寒热之气，皆从下而上升，故岐伯谓十二经脉，三百六十五络，其血气皆上于面，而走空窍也。

　　上第三卷，三十难至四十七难，论脏腑。

　　卷四

　　四十八难

　　四十八难曰：人有三虚三实，何谓也？然：有脉之虚实，有病之虚实，有诊之虚实也。脉之虚实者，濡者为虚，紧牢者为实。病之虚实者，出者为虚，入者为实：言者为虚，不言者为实；缓者为虚，急者为实。诊之虚实者，濡者为虚，牢者为实；痒者为虚，痛者为实。外痛内快，为外实内虚；内痛外快，为内实外虚。故曰虚实也。

　　虚者，空虚，正气不足也。实者，强实，邪气有余也。以脉言之，濡者软细，故为虚也。紧牢者，紧弦劲，牢沉劲，故为实也。然脉之虚实，不仅乎此，举此可类推也。以病言之，出者为虚，是五脏自病，由内而之外，所谓内伤是也。入者为实，是五邪所中，由外而之内，所谓外感是也。

　　然出者间亦有实，入者间亦有虚，此言其大概耳。言者为虚，以病气内乏，神气自清，故惺惺而不妨于言也。不言者为实，以邪气外攻，入郁于内，故神志昏乱而不言也。缓者为虚，以缓病来迟，正气夺而邪气微，则病渐深也。急者为实，以急病来骤，正气漓而邪气盛，则病疾速也。

　　诊者，按也，候也。按其外而知之，非诊脉之诊也。以诊候言之，痒者为虚，血气少而肌肉不充则痒。痛者为实，邪气聚而营卫不和则痛。又凡虚者喜按，实者拒按，故按之而痛者为实，按之而快者为虚也。濡者为虚，牢者为实，《脉经》引用此条，无此二句，或因上文而重出也。杨氏谓按之皮肉柔濡者为虚，牢强者为实，似亦可解，姑存备参。

　　卷四

　　四十九难

　　四十九难曰：有正经自病，有五邪所伤。何以别之？然：忧愁思虑则伤心；形寒饮冷则伤肺；恚怒气逆，上而不下则伤肝；饮食劳倦则伤脾，久坐湿地，强力入水，则伤肾。是正经之自病也。

　　正经，本经也。五邪，五脏之邪也。心主思虑，若忧劳过用，则伤其心。肺主皮毛，形寒者，皮毛外受风寒也；饮冷者，内饮冷水也，其藏本寒，过则伤肺也。肝主怒恚，怒则木气郁而伤肝也。

　　脾主四肢，劳倦太过则伤脾，脾运五谷，饮食不洁，则亦伤也。肾主骨，用力作强，坐湿入水则伤肾，盖肾属水，同气相感也。然忧思恚怒，饮食动作，人之不能无者，惟不可太过，过则伤人必矣。

　　何谓五邪？然：有中风，有伤暑，有饮食劳倦，有伤寒，有中湿。此之谓五邪。

　　肝为风木，故风先入肝。心为君火，暑火之邪，故心受之。饮食劳倦，一味太过，则脾伤致病矣。寒侵皮毛则伤肺。雨雾蒸湿之气则伤肾。此五者邪由外至，所谓外伤者也。

　　按：《素问·本病论》、《灵枢·邪气脏腑病形篇》与此大同小异。若《素问·阴阳应象大论》曰：怒伤肝，喜伤心，思伤脾，忧伤肺，恐伤肾。乃内伤七情，本脏自病之证也。宣明五气篇曰：肝恶风，心恶热，肺恶寒，肾恶燥，脾恶湿。此六淫之邪，外感之证也。皆似同而异。或谓越人既言本经自病，是从内而生，如形寒饮冷则伤肺，形寒是寒感于皮毛，此从外来也；饮冷，是冷入胸腹，亦从外来也。饮食等亦然。况五邪亦有饮食劳倦，岂非自相矛盾乎？然其意谓正经虚，则不任寒冷之侵伐，侵伐则每易致病。正经虚，又伤于饮食者，为内伤，若伤饮食而致病者，则外感也。

　　《素问》言肾恶燥者，言其水脏而恶燥气之耗竭也。此云水湿伤肾者，湿伤于下、故湿先归肾，肾属水脏，同气相求也。是古圣先贤之义，虽有异同，而辨内伤外感之理则一。读书贵乎融贯，不可执泥，先儒所谓以意逆志，是谓得之，信夫。

　　假令心病，何以知中风得之？然：其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色也。其病身热，胁下满痛，其脉浮大而弦。

　　假令心病者，举心脏为例也。此言心病，肝邪入而得中风之病，盖风气通于肝也。肝开窍于目，故主色，风邪自入肝经，则色青，肝在色为苍也。入心则色赤，心在色为赤也。入脾则色黄，脾在色为黄也。入肺则色白，肺在色为白也。入肾则色黑，肾在色为黑也。故肝之风邪入心，其色当赤也。其病身热者，外感之邪，先伤营卫，故身热，而又心属火，热为火邪之象也。

　　胁下满痛者，胁下，肝之位也。其脉浮大而弦者，浮大心脉本象，肝邪犯之，故现弦脉也。

　　何以知伤暑得之？然：当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭。故知心病伤暑得之，当恶臭。其病身热而烦，心痛，其脉浮大而散。

　　假令心病而伤暑，暑之伤人，心先得之，盖心主暑也。此正经自病，不涉他经，然心属火，暑热之邪伤之，火邪化物，五臭出焉，暑邪自入本经，其臭焦，火之气也。入脾其臭香，土之气也。

　　入肝其臭臊，木之气也。入肾其臭腐，水之气也。入肺其臭腥，金之气也。故心受暑邪，发恶臭也。

