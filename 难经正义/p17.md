<!-- { "loadSidebar": true } -->
　　伤寒，为此五病之通称。但伤寒有汗出而愈，下之则死者；有下之而愈，汗之则死者，其故何欤？盖寒邪外袭为阴盛，可汗而不可下；热邪内炽为阳盛，可下而不可汗。王叔和伤寒序例曰：桂枝下咽，阳盛则毙，承气入胃，阴盛以亡，即此义也。

　　寒热之病，候之如何也？然：皮寒热者，皮不可近席，毛发焦，鼻槁，不得汗；肌寒热者，皮肤痛，唇舌槁，无汗；骨寒热者，病无所安，汗注不休，齿本槁痛。

　　寒热病候之如何者，言忽寒忽热之病，当候病之所在也。皮寒热者，言寒热在皮，邪之中人最浅者。肺主皮毛，开窍于鼻，故邪在皮毛，则皮不能着物，毛发焦干，而鼻枯槁不泽也。不得汗，营卫不和也。肌寒热者，皮内即肌肉，肌肉之邪，由皮肤而入，故皮肤痛也。脾主肌肉，开窍于口，故肌有邪，则唇舌皆受病也。骨寒热者，肌肉之内骨也，骨受邪，其病最深，故一身之中，无所得安也。肾主骨，又主液，齿为骨之余，故骨病则肾液泄而为汗，齿枯槁而痛也。

　　按：此节乃《灵枢·寒热篇》文，而与以上五种伤寒有间，然皆经气之为病，宜取三阳少阴之络以去邪，虽与伤寒各异，而皮肤肌肉骨髓之层次经气则一是。越人列此一节于五种伤寒之后者，正示人以内伤杂病，与外感之形证不同，不可误治耳。

　　卷四

　　五十九难

　　五十九难曰：狂癫之病，何以别之？然：狂疾之始发，少卧而不饥，自高贤也，自辨智也，自贵倨也，妄笑好歌乐，妄行不休是也。癫疾始发，意不乐、直视僵仆，其脉三部阴阳俱盛是也。

　　狂病属阳，始发之时，阳气盛不入于阴，故少卧。阳气并于上，故不饥。其自高贤，自辨智，自贵倨，皆狂之意也。妄笑，好歌，妄行，皆狂之态也。病发于阳，阳性动，故其状皆有余，即前二十难所谓重阳者狂是也。癫病属阴，始发之时，意不乐，癫之意也。直视僵仆，癫之态也。病发于阴，阴性静，故其状皆不足，即二十难所谓重阴者癫是也。脉三部阴阳俱盛者，是总上二者而言。谓发于阳为狂，则三部阳脉俱盛，发于阴为癫，则三部阴脉俱盛也。

　　按：《素问·病能论》帝曰：有病怒狂者，此病安生？岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：何以知之？岐伯曰：阳明者常动，巨阳少阳不动，不动而动大疾，此其候也。帝曰：治之奈何？岐伯曰：夺其食即已，使之服以生铁洛为饮，夫生铁洛者，下气疾也。此总论狂病属于阳气盛，阳气宜于升达，若折抑之则病，其来太阳少阳之脉，动之不甚者而动且大疾，则阳明之脉常动者，其动甚，可知为狂病将发之候。先当夺其食，使胃火弱而气衰，庶几阳动息而病可愈，甚则服以铁洛饮，下气开结，而平木火之邪也。《灵枢·癫狂篇》曰：狂始生，先自悲也，喜忘苦怒善恐者，得之忧饥。此言阴虚则阳盛，以致病狂也。又狂始发，少卧不饥，自高贤也，自辨智也，自尊贵也，善骂詈，日夜不休者，此心气之实狂也。又狂，言惊善笑，好歌乐，妄行不休者，得之大恐，此言肾病上传于心，而为心气之实狂，以大恐则伤肾也。又狂，目妄见，耳妄闻，善呼者，少气之所生也。此因肾气少，而致心气虚狂也。又狂者，多食，善见鬼神，善笑而不发于外者，得之有所大喜。此言喜伤心志而为虚狂也。又狂而新发，未应如此者，先取肝经之曲泉左右动脉，及甚者见血，有顷已，不已，灸骨 二十壮。此分论狂病虚实，治未发先清泄木气，而不令及于心神也。《素问·通评虚实论》帝曰：癫疾何如？岐伯曰：脉搏大滑，久自已。脉小坚急，死不治。曰：癫疾之脉，虚实何如？曰：虚则可治，实则死。此总论癫疾属于阴气盛，阴盛则阳虚，故其脉搏指而大滑，心肝之阳未衰，有来复之象，故久而自已。若小坚急，纯阴无阳。则死不治。脉虚者，邪亦虚，脉实者，邪亦实，实即坚急之意，故亦主死也。《灵枢·癫狂篇》曰：癫疾始生，先不乐，头重痛，视举目赤甚，作极已而烦心，候之于颜。此言厥气上乘于天气，及太阳君火也。夫癫乃阴阳之气，先厥于下，后上逆于巅而为病，当候之于颜面气色也。又癫疾始作，引口啼呼喘悸者，此言太阳主开，阳明主阖，乃厥气上乘，致开阖不清而为病也。又癫疾始作，先反僵，因而脊痛者，此厥气逆于寒水之太阳，及寒气乘于地中也。又治癫疾者，常与之居，察其所当取之处，病至视其有过者泻之，置其血于瓠壶之中，至其发时，血独动矣，不动，灸 骨二十壮。此言治癫疾，当分天地水火之气而治之，太阳之火，日也，随天气而日绕地一周，动而不息者也，地水者，静而不动者也，常与病居，察其病在手足何经，其法致其血于瓠壶中，发时气相感则血动，是感天气太阳之运动也，当候之手太阳阳明太阴者是也。不动者，病陷于地水之中，当候之足太阳阳明太阴者是也，更宜灸 骨二十壮，若不图之于早，病成则难治。故《下经》之骨癫疾，筋癫疾，脉癫疾，多云不治也。若夫痫证，《素问·奇病论》帝曰：人生而有病癫疾者，病名曰何，安所得之？岐伯曰：病名为胎病，此得之在母腹中时，其母有所大惊，气上而不下，精气并居，故令子发为癫疾也。此论生而病癫痫，为先天所受之病，孕妇受惊，精气上而不下，精与惊气并居而为病，故曰胎病也。然亦有不从母腹中得之，若卒然闻惊而得者，盖惊则神出舍空，痰涎乘间而归之也。但痫证与癫厥异者，仆时口作六畜声，将醒时吐涎沫耳。更有血迷似癫者，妇人月水崩漏过多，血气迷心，或产后恶露上冲，而语言错乱，神志不宁者，血虚神耗也。又有心风似癫者，精神恍惚，喜怒言语或时错乱，有癫之意，不如癫者之甚，皆痰气为病，不可不辨也。

　　卷四

　　六十难

　　六十难曰：头心之病，有厥痛，有真痛，何谓也？然：手三阳之脉受风寒，伏留而不去者，则名厥头痛。

　　厥，逆也，言气逆而痛也。厥痛，厥头痛，厥心痛也。真痛，真头痛，真心痛也。手三阳之脉，为风寒留滞而不行，则壅逆而冲于头，故名厥头痛也。足三阳之脉，风寒留滞，亦作头痛，今不言者，省文也。

　　入连在脑者，名真头痛。

　　真头痛不在经，而入连于脑，故痛甚，脑尽痛，手足寒至节，死不治。盖脑为髓海，真气之所聚，卒不受邪，受邪则死矣。

　　按：《素问·奇病论》帝曰：人有病头痛，以数岁不已，此安得之，名为何病？岐伯曰：当有所犯大寒，内至骨髓，髓者，以脑为主，脑逆，故令头痛，齿亦痛，病名曰厥逆。此因寒邪入髓，则上入头脑而为痛，其邪入深，故数岁不已也。若《灵枢·厥病篇》所载厥头痛，面若肿起而烦心者，阳明之气，上逆而为痛也。又头脉痛，心悲善泣者，厥阴之气，上逆而为痛也。

　　又贞贞头重而痛者，少阴之气，上逆而为痛也。又项先痛，腰脊为应者，太阳之气，上逆而为痛也。又头痛甚，耳前后脉涌有热者，少阳之气，上逆而为痛也。又真头痛，头痛甚，脑尽痛，手足寒至节，死不治。此非六气之厥，乃客邪犯脑，故头痛甚，脑尽痛。盖头为诸阳之首，脑为精水之海，手足寒至节，此真气为邪所伤，故死不治也。更有击堕而为痛者，大痹而为痛者，寒气伤营而为偏痛者，是经论头痛者如此，不独手三阳为病也。

　　其五脏气相干，名厥心痛。

　　诸经络皆属于心，盖心主百脉，其营血由心而通于十二经络也，若一经有病，其脉逆行，逆则乘心，乘心则心痛，故曰厥心痛。是五脏气冲逆致痛，非心家自病也。

　　其痛甚，但在心，手足青者，即名真心痛。其真心痛者，旦发夕死，夕发旦死。

　　心为脏腑之大主，精神之所舍，其脏坚固，邪不能客，客之则伤心，心伤则神去，神去则死矣。真心痛，其痛甚，但在心而无别脏相干也。手足青者，寒邪犯君火之位，血色变也。旦发夕死，夕发旦死者，心不受邪也，真头痛亦然。盖脑为人身之主宰，亦不受邪，故滑氏言其真心痛者，真字下欠一头字是矣。

　　按：《灵枢·厥病篇》曰：厥心痛与背相控，善螈，如从后触其心，伛偻者，肾心痛也。又腹胀胸满，心尤痛甚者，胃心痛也。又痛如以锥针刺其心，心痛甚者，脾心痛也。又色苍苍如死状，终日不得太息者，肝心痛也。又卧若徒居，心痛间动作痛益甚，色不变者，肺心痛也。

　　此别脏腑相干之痛也。又真心痛，手足青至节，心痛甚，旦发夕死，夕发旦死，此伤其脏真，而为真心痛也。

　　卷四

　　六十一难

　　六十一难曰：经言望而知之谓之神，闻而知之谓之圣，问而知之谓之工，切脉而知之谓之巧，何谓也？望，谓望病患五脏之色见于面者，各有分部，以应相生相克之候也。闻，谓闻病患之声音，以察病之所在也。问，谓问病患之所患，及其爱憎喜怒，以求病之原也。切，谓切病患之脉，而得病出何脏何腑也。神，神化不测之谓。圣，至于至极之谓。工，专精之谓。巧，心智灵变之谓。此与《灵枢·邪气脏腑病形篇》微有不同，经言或别有所本也。

　　然：望而知之者，望见其五色以知其病。

