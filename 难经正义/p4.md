<!-- { "loadSidebar": true } -->
　　《灵枢·九针十二原篇》曰：凡将用针，必先诊脉，视气之剧易，乃可以治也。五脏之气已绝于内，而用针者反实其外，是谓重竭，重竭必死，其死也静，治之者辄反其气，取腋与膺；五脏之气已绝于外，而用针者反实其内，是谓逆厥，逆厥则必死，其死也躁，治之者反取四末。此内竭为阴虚，故补腋与膺，以其为脏气之所出也。外绝为阳虚，故补四末，以其为诸阳之本也。小针解曰：所谓五脏之气已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死矣，其死也无气以动，故静。所谓五脏之气已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣，其死也阴气有余，故躁。此以脉口内外言阴阳内外虚实，不可误也。越人以心肺肾肝别阴阳者，以心肺在膈上，通于天气，心主脉为营，肺主气为卫，营卫浮行皮肤血脉之中，故言外也。肾肝在膈下，通于地气，以藏精血，以充骨髓，故言内也。冯氏谓此篇合入用针补泻之类，当在六十难之后，以例相从也。其说亦是。

　　卷一

　　十三难

　　十三难曰：经言见其色而不得其脉，反得相胜之脉者即死，得相生之脉者，病即自已。色之与脉，当参相应，为之奈何？《灵枢·邪气脏腑病形篇》曰：夫色脉与尺之相应也，如桴鼓影响之相应也，不得相失也，此亦本末根叶之出候也，故根死则叶枯矣。色脉形肉，不得相失也，故知一则为工，知二则为神，知三则神且明矣。色青者，其脉弦也；赤者，其脉钩也；黄者，其脉代也；白者，其脉毛；黑者，其脉石。

　　见其色而不得其脉，反得其相胜之脉则死矣；得其相生之脉，则病已矣。已，愈也。参，合也。经言，即此篇之义也。

　　然：五脏有五色，皆见于面，亦当与寸口尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉濡而滑。此所谓五色之与脉，当参相应也。

　　此论色与脉当参合相应也。色指五色之见于面者而言，脉指诊言，谓营血之所循行也。尺指皮肤言，谓脉外之气血，从手阳明之络，而变见于尺肤，脉内之血气，从手太阴经而变见于尺寸，此皆胃腑五脏所生之气血，本末根叶之出候也。故见其色，得其脉矣。

　　脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。

　　《灵枢·邪气脏腑病形篇》曰：调其脉之缓急大小滑涩，而病变定矣。脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉涩者，尺之皮肤亦涩。凡此变者，有微有甚。故善调尺者，不待于寸；善调脉者，不，待于色。能参合而行之者，可以为上工，上工十全九；行二者为中工，中工十全七；行一者为下工，下工十全六。此节即其义也。夫尺肤之气血，出于胃腑水谷之精，注于脏腑经隧，而外布于皮肤，寸口尺脉之血气，出于胃腑水谷之精，营行于脏腑经脉之中，变见于手太阴之两脉口，皆五脏之血气所注，故缓急大小滑涩，如桴鼓之相应也。徐氏谓以大小而易数字，数者一息六七至之谓，若皮肤则如何能数，不知《素问·奇病论》曰：人有尺脉数甚，筋急而见，是则尺肤亦有数之候也。

　　五脏各有声色臭味，当与寸口尺内相应，其不相应者病也。假令色青，其脉浮涩而短，若大而缓，为相胜，浮大而散，若小而滑，为相生也。

　　五脏各有声色臭味，当与寸口尺内相应，其不相应者病也。答辞但言色脉相参，不言声臭味，殆阙文欤？虞氏云：肝脉弦，其色青，其声呼，其臭臊，其味酸，心脉洪，其色赤，其声笑，其臭焦，其味苦，脾脉缓，其色黄，其声歌，其臭香，其味甘；肺脉涩，其色白，其声哭，其臭腥，其味辛；肾脉沉，其色黑，其声呻，其臭腐，其味咸；此即相应之谓也。若不相应者，举肝木为例。

　　如青者肝之色，见浮涩而短之肺脉，金克木，为贼邪；见大而缓之脾脉，为木克土，此相胜也。见浮大而散之心脉，为木生火；见小而滑之肾脉，为水生木；心为肝之子，肾为肝之母，故为相生也。

　　若肝病而色白多哭，好腥喜辛，此声色臭味，皆肺之见证，亦属贼邪，病必重也。

　　经言知一为下工，知二为中工，知三为上工。上工十全九，中工十全八，下工十全六，此之谓也。

　　上工能洞悉色脉、皮肤、臭味三法，相生、相胜之顺逆，故治病十全其九。中工知二，谓不能全收，故治病十全其八。下工仅能知一，故治病十全其六。此即前《灵枢·邪气脏腑病形篇》之义也。

　　卷一

　　十四难

　　十四难曰：脉有损至，何谓也？然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，二呼一至曰夺精，三呼一至曰死，四呼一至曰命绝，此损之脉也。至脉从下上，损脉从上下也。

　　平人之脉，一呼再至，一吸再至，呼吸定息四至。闰以太息脉五至，加之为过曰至，不及为减曰损。至脉从下而逆上，由肾而至肺也；损脉从上而行下，由肺而之肾也。离经者，脉呼吸六至，已离其经常之度也。一呼四至，一吸四至，则一息八九至，乃阳气乱，故脉数，数则气为热耗，耗则精竭，故曰夺精也。五至死之渐，六至其命绝矣。然数脉一息十至十二三至，迟脉四呼始见一至，皆仅见之脉也。

　　损脉之为病奈何？然：一损损于皮毛，皮聚而毛落；二损损于血脉，血脉虚少，不能荣于五脏六腑也；三损损于肌肉，肌肉消瘦，饮食不为肌肤；四损损于筋，筋缓不能自收持也；五损损于骨，骨痿不能起于床。反此者，至于收病也。从上下者，骨痿不能起于床者死：从下上者，皮聚而毛落者死。

　　此推究损脉病证也。一损损肺，肺主皮毛，肺损故皮聚而毛落也。二损损心，心主血脉，心损则血虚，故不能荣养脏腑也。三损损脾，脾纳五味而主肌肉，脾损失其运化之权，故肌肉消瘦也。

　　四损损肝，肝主筋，肝损不克充其筋，故纵缓不能收持也。五损损肾，肾主骨，肾损故骨痿不能起于床也。从上下者，从肺损至肾，五脏俱尽，故死，肺在上也。从下上者，从肾损至肺，亦复五脏俱尽，故死、肾在下也。于收，滑氏云：当作“脉之”二字，愚意尤不若丁氏之“反此者，至之脉病也”为是。

　　治损之法奈何？然：损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精。此治损之法也。

　　肺主气，肺损者，宜益其气。心主血脉，心损者，宜调其营卫，使血脉有所资也。脾受谷味而主肌肉，脾损者，宜调其饮食，适其寒温，俾健运不失其职。肝藏血而主怒，怒则伤肝，肝损者，宜缓其中，即经所谓肝苦急，急食甘以缓之之义。肾藏精而主骨，肾损者，宜益其精。盖病在何脏，则各随其所在而治之也。

　　脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至，有再呼一至、再吸一至；有呼吸不至。脉来如此，何以别知其病也？上文统言五脏受病之次序，此再举损至之脉以求其病形也。滑氏曰：前之损至，以五脏自病，得之于内者而言。此则以经络血气，为邪所中之微甚，自外得之者而言也。其曰呼吸再至，即一呼一至，一吸一至之谓，疑衍文也。

　　然：脉来一呼再至，一吸再至，不大不小曰平。一呼三至，一吸三至，为适得病。前大后小，即头痛目眩；前小后大，即胸满短气。一呼四至，一吸四至，病欲甚，脉洪大者，苦烦满；沉细者，腹中痛；滑者伤热；涩者中雾露。一呼五至，一吸五至，其人当困，沉细夜加，浮大昼加，不大不小，虽困可治。其有大小者，为难治。一呼六至，一吸六至，为死脉也，沉细夜死，浮大昼死。一呼一至，一吸一至，名曰损，人虽能行，犹当着床，所以然者，血气皆不足故也。再呼一至，再吸一至，名曰无魂。无魂者，当死也。人虽能行，名曰行尸。

　　一息四至，闰以太息五至。是为平脉。一呼三至，一吸三至，是一息之间有六七至，比之平人较多两至，适得病而未甚，即上文离经之义也。前为寸，后谓尺，寸大尺小，病气在阳，为浊气上逆之候，故头痛目眩也。寸小尺大，病气在阴，为清气下陷，脾肝不升，肺胃不降，故胸满短气也。

　　一呼四至，一吸四至，是一息之间有八九至，故病欲甚，即上文夺精之义也。脉洪大者，阳邪外越，为胆上逆而火升，故苦烦满也。沉细者，阴邪内陷，为肝脾下陷而土贼，故腹中痛也。滑乃血实，故为热，涩为伤湿，故曰中雾露，此又于病之微甚间分别言之，欲令学人取所现脉象，以别其病，而推展其义也。一呼五至，一吸五至，是一息之间，脉来十外至，则其人沉困，近于死矣。夜为阴，昼为阳，沉细阴盛，故加于夜，浮大阳盛，故加于昼。大即浮大，小即沉细，若不大不小，则昼夜不至有加，阴阳相等，故可治。若更参差不伦，则难治矣。一呼一至，一吸一至，是一息之间，脉来二三至为损，以气血皆亏，虽能行步，久当不起于床也。若再呼一至，再吸一至，迟之极矣，则其人魂气已离，生道已绝，如尸之行，故曰行尸。

　　上部有脉，下部无脉，其人当吐，不吐者死。上部无脉，下部有脉，虽困无能为害。所以然者，人之有尺，譬如树之有根，枝叶虽枯槁，根本将自生。脉有根本，人有元气，故知不死。

　　上部寸口，下部尺中。上部有脉，下部无脉者，邪实于上，阳遏不降，吐则气逆于上，故脉亦从而上，则下部之无脉，乃因吐而然，非真离其根也。若无吐证，为上无邪而下气竭，故曰当死。上部无脉，下部有脉，虽困无害者，盖脉者根乎元气以营运者也，元气未伤，则脉自能渐生，其所以上部之无脉者，特因气血之偶有滞耳，病去则自复，故曰人之有尺，譬如树之有根也。此越人又因上文损至之义引申之，以见无脉之故，亦有两端，不可概定为死也。

