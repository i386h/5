<!-- { "loadSidebar": true } -->


　　难经经释 清 徐灵胎

　　叙

　　《难经》，非经也。以《灵》、《素》之微言奥旨引端未发者，设为问答之语，俾畅厥义也。古人书篇名义，非可苟称，难者辩论之谓，天下岂有以难名为经者，故知《难经》非经也。自古言医者，皆祖《内经》，而《内经》之学，至汉而分：仓公氏以诊胜，仲景以方胜，华佗氏以针灸杂法胜；虽皆不离乎《内经》，而师承各别。逮晋、唐以后，则支流愈分，徒讲乎医之术，而不讲乎医之道，则去圣远矣。惟《难经》则悉本《内经》之语，而敷畅其义，圣学之传，惟此为得其宗。

　　然窃有疑焉，其说有即以经文为释者，有悖经文而为释者，有颠倒经文以为释者。夫苟如他书之别有师承，则人自立说，源流莫考，即使与古圣之说大悖，亦无从而证其是非，若即本《内经》之文以释《内经》，则《内经》具在也，以经证经而是非显然矣。然此书之垂已二千余年，注者不下数十家，皆不敢有异议，其间有大可疑者，且多曲为解释，并他书之是者反疑之，则岂前人皆无识乎？殆非也。盖经学之不讲久矣！惟知溯流以寻源，源不得，则中道而止，未尝从源以及流也。故以《难经》视《难经》，则《难经》自无可议；以《内经》之义疏视《难经》，则《难经》正多疵也。余始也，盖尝崇信而佩习之，习之久而渐疑其或非，更习之久而信己之必是，非信己也，信夫《难经》之必不可违乎《内经》也。

　　于是本其发难之情，先为申述《内经》本意，索其条理，随文诠释；既乃别其异同，辨其是否，其间有殊法异义，其说不本于《内经》，而与《内经》相发明者，此则别有师承，又不得执《内经》而议其可否。惟夫遵《内经》之训而诠解未洽者，则摘而证之于《经》，非以《难经》为可訾也，正所以彰《难经》于天下后世，使知《难经》之为《内经》羽翼，其渊源如是也，因名之为《经释》。《难经》所以释《经》，今复以《经》释《难》，以《难》释《经》而《经》明，以《经》释《难》而《难》明，此则所谓医之道也，而非术也。其曰秦越人着者，始见于《新唐书·艺文志》，盖不可定，然实两汉以前书云！

　　雍正五年三月既望松陵徐大椿叙

　　卷上

　　一难曰：十二经中皆有动脉，（十二经，手足三阴三阳也。动脉，脉之动现于外，如手太阴天府、云门之类，按之其动亦应手是也。）独取寸口，以决五脏六腑死生吉凶之法，何谓也？（寸口，即太渊、经渠穴之分，兼两手上中下三部脉也。）

　　然：寸口者，脉之大会，手太阴之脉动也，（会，聚也。手太阴，肺之经也。大会，《灵·动输篇》云：“胃为五脏六腑之海，其气清上注于肺，肺气从太阴而行之，其行也，以息往来”是也。又《灵·经脉篇》云，手太阴之脉，“循鱼际，出大指之端。”）人一呼脉行三寸，一吸脉行三寸，呼吸定息，脉行六寸。人一日一夜凡一万三千五百息，脉行五十度周于身。（呼，出气也。吸，内气也。《灵·五十营篇》：“人经脉上下、左右、前后二十八脉，周身十六丈二尺，……呼吸定息，气行六寸。……二百七十息，气行十六丈二尺，……一周于身，……一万三千五百息，气行五十营于身”。度，过也，犹言过一次也。二十八脉实数，详《灵·脉度篇》。）

　　漏水下百刻，（按《隋志》刻漏始于黄帝。一昼一夜定为百刻，浮箭于壶内，以水减刻出，分昼夜之长短。）营卫行阳二十五度，行阴亦二十五度，为一周也，（营卫，《灵·营卫生会篇》云：“人受气于谷，谷入于胃，以传于肺，五脏六腑，皆以受气，其清者为营，浊者为卫，营在脉中，卫在脉外”是也。合言脉，则营卫在其中矣。日行阳而夜行阴，昼夜各二十五度，则五十度为一周也。盖昼夜有长短，此举其中而言。其行阳行阴、起止出入之法，详《灵·卫气行篇》。）

　　故五十度复会于手太阴。寸口者，五脏六腑之所终始，故法取于寸口也。（起于手太阴，止于手太阴，故曰终始。五脏六腑之气皆现于此，故取寸口可以决生死吉凶也。《灵·营卫生会篇》云：“营出于中焦，卫出于下焦。帝曰：愿闻三焦之所出。岐伯曰：上焦出胃上口，并咽贯膈，……循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度，一周也，故五十度而复大会于手太阴矣。”此营卫之常度也。）

　　二难曰：脉有尺寸，何谓也？然：尺寸者，脉之大要会也。（尺寸详下文。要会，言要切之地、会聚之处也。）从关至尺是尺内，阴之所治也；从关至鱼际是寸口内，阳之所治也。（关者，尺寸分界之地，《脉诀》所谓高骨为关是也。关下为尺，主肾肝而沉，故属阴。鱼际，大指本节后内廉大白肉名曰鱼，其赤白肉分界即鱼际也。关上为寸口，主心肺而浮，故属阳治理也。）

　　故分寸为尺，分尺为寸。（此二句释尺寸二字极明晓。言关上分去一寸，则余者为尺；关下分去一尺，则余者为寸，此言尺寸之所以得名也。）故阴得尺中一寸，阳得寸内九分。（此二句又于尺寸之中分其长短之位，以合阴阳之数。一寸为偶数，九分为奇数也。盖关以下至尺泽。皆谓之尺，而诊脉则止候关下一寸；关以上至鱼际皆谓之寸，而诊脉止候关上九分，故曰尺中一寸，寸内九分也。）尺寸终始，一寸九分，故曰尺寸也。（此又合尺寸之数而言。然得一寸不名曰寸，得九分不名曰分者，以其在尺之中、在寸之中也。）

　　三难曰：脉有太过，有不及，有阴阳相乘，有覆有溢，有关有格，何谓也？（太过、不及，病脉也。阴乘阳，则阴过而犯阳；阳乘阴，则阳过而犯阴，此太过不及之甚。覆、溢、关、格，又相乘之甚者也。）

　　然：关之前者，阳之动也，脉当见九分而浮。（关前为阳，见上文。浮。阳之象也。）过者，法曰太过：减者，法曰不及。遂上鱼为溢，（过，谓浮出九分也。减，谓浮不至九分也。鱼，即鱼际。上鱼，浮至鱼际，太过之甚也。溢，满而出于外也。）为外关内格，此阴乘之脉也。（关格，据三十七难言阳气太甚，则阴气不得相营，故曰关；阴气太盛，则阳气不得相营，故曰格。则此云外关者，外而阳盛越于外；内格者，内而阴盛距于内也。阴乘，阴气上乘阳位也。）关以后者，阴之动也，脉当见一寸而沉。（关后为阴。沉，阴之象也。）过者，法曰太过；减者，法曰不及。遂入尺为覆，（过，谓沉过一寸也。减，谓沉不及一寸也。尺，一寸后尺中也。覆，反而倾也。）为内关外格，此阳乘之脉也。（内关，谓阳反在下，居阴之位，外格，谓阴反上越，居阳之位也，阳乘，阳气下入阴中也。）故曰覆溢。是其真脏之脉，人不病而死也。（真脏之脉，谓脏气已绝。其真形独现于外，不必有疾病而可决其必死也。按此当与三十七难合观之。）

　　四难曰：脉有阴阳之法，何谓也？（阴阳，谓脉之属于阴、属于阳也。）

　　然：呼出心与肺，吸入肾与肝，呼吸之间，脾受谷味也，（心肺在上部，故出气由之，属阳。肾肝在下部，故入气归之，属阴。脾主中宫，故司出入之间也。受谷味，即因胃气以至手太阴之义。）

　　其脉在中。（在中，介乎阴阳之间也。）浮者阳也，沉者阴也，故曰阴阳也。（浮为表，故属阳。沉为里，故属阴。）

　　心肺俱浮，何以别之？（呼出心与肺，故俱浮。别，分别也。）

　　然：浮而大散者心也，浮而短涩者肺也。（心属火，故其象大散；肺属金，故其象短涩，此心肺之本脉，而浮则其所同者也。）肾肝俱沉，何以别之？（吸入肾与肝，故俱沉。）

　　然：牢而长者肝也，按之濡，举指来实者肾也。（肝属木，故其象牢而长。肾属水，故其象濡而实。水体外柔而内刚也。）

　　脾者中州，故其脉在中。是阴阳之法也。（在中，不沉不浮之间也。此以上释阴阳之义已明，下文又于阴阳之中交互言之也。）脉有一阴一阳，一阴二阳，一阴三阳；有一阳一阴，一阳二阴，一阳三阴。如此之言，寸口有六脉俱动耶？（俱动，言三阴三阳尽见也，六脉见下文。）

　　然：此言者，非有六脉俱动也，谓浮、沉、长、短、滑、涩也。（此即所谓六脉也。

　　浮者在上，沉者在下，长者过本位，短者不及本位，滑者流利，涩者凝滞。浮、沉、长、短以形言，滑、涩以质言也。）

　　浮者阳也，滑者阳也，长者阳也；沉者阴也，短者阴也，涩者阴也。（此所谓三阴三阳也。）所谓一阴一阳者，谓脉来沉而滑也，一阴二阳者，谓脉来沉滑而长也，一阴三阳者，谓脉来浮滑而长，时一沉也；所谓一阳一阴者，谓脉来浮而涩也，一阳二阴者，谓脉来长而沉涩也，一阳三阴者，谓脉来沉涩而短，时一浮也。（此六脉互见之象也。然此举其例而言，亦互相错综，非一定如此也，但浮沉可以相兼，而滑涩短长不得并见，亦所当晓也。）各以其经所在，名病逆顺也。（上文言脉之形体，而未尝断吉凶，此乃言其断法也。其经，手足三阴三阳也。逆顺，如心脉宜浮，肾脉宜沉则为顺，若心脉反沉，肾脉反浮则为逆，此又见脉无定体，因经而定顺逆。其法则两经备言之。）

　　五难曰：脉有轻重，何谓也？（浮而无力为轻，沉而有力为重。）

　　然：初持脉，如三菽之重，与皮毛相得者，肺部也。

　　（持脉，即按脉也。菽，豆之总名。三菽之重，言其力与三菽等也。皮毛相得，言其浮至皮毛之分也。肺脉最轻，故其象如此。）如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也，（血脉、肌肉、筋、骨，递沉而下，故脉之轻重，以此为准。盖肺居最上，心次之，脾次之，肝又次之，肾居最下。至骨，沉之至也。举指来疾，言其有力而急迫，即四难“举指来实”之义也。）

　　六难曰：脉有阴盛阳虚，阳盛阴虚，何谓也？（此与上文脉有阴阳之法不同。上文言脉之属于阴、属于阳，平脉也；此则言阴分之脉与阳分之脉，有太过、不及，病脉也。）

　　然：浮之损小，沉之实大，故曰阴盛阳虚。沉之损小，浮之实大，故曰阳盛阴虚。（浮脉主阳，沉脉主阴，损小则气血衰，实大则气血盛。）是阴阳虚实之意也。

