<!-- { "loadSidebar": true } -->
　　阳盛则阴不足，故取阴气以补阳也。沉之，谓深入其针至肾肝筋骨之位。引，谓引其气而出之至于阳之分也。）秋冬寒，必致一阳者，初内针，浅而浮之至心肺之部，得气，推内之阳也。（寒，时令寒也。阴盛则阳不足，故取阳气以补阴也。

　　浮之，谓浅纳其针至心肺皮血之位。推，谓推其气而入之至于阴之分也。此即经文所谓“从阴引阳，从阳引阴”之义。）

　　是谓春夏必致一阴，秋冬必致一阳。

　　七十一难曰：经言刺营无伤卫，刺卫无伤营，何谓也？（营主血在内，卫主气在外，营卫有病，各中其所，不得诛伐无过也。此即《素·刺齐论》所云：“刺骨无伤筋，刺筋无伤肉，刺肉无伤脉，刺脉无伤皮，刺皮无伤肉，刺肉无伤筋，刺筋无伤骨”之义。）

　　然：针阳者，卧针而刺之；（阳，卫也。卫在外，欲其浅，故侧卧其针，则针锋横达，不及营也。）

　　刺阴者，先以左手摄按所针荥俞之处，气散乃内针。（阴，营也。营在内，针必过卫而至营，然卫属气，可令得散，故摄按之使卫气暂离其处，则针得直至营，而不犯卫也。）是谓刺营无伤卫，刺卫无伤营也。

　　七十二难曰：经言能知迎随之气，可令调之；调气之方，必在阴阳，何谓也？（《灵·终始篇》云：“阳受气于四末，阴受气于五脏。故泻者迎之，补者随之，知迎知随，气可令和，和气之方，必通阴阳。”引经文本此。盖阳经主外，故从四末始，阴经主内，故从五脏始。迎者，针锋迎其来处而夺之，故曰泻。随者，针锋随其去处而济之，故曰补。通阴阳者，察其阴阳之虚实，不得误施补泻也。详见七十九难中。）

　　然：所谓迎随者，知营卫之流行，经脉之往来也。随其逆顺而取之，故曰迎随。（知往来逆顺，正经文所谓迎随之义，越人之所本也。诸家论说纷纷，皆属误解，盖经学之不讲久矣！）

　　调气之方，必在阴阳者，知其内外表里，随其阴阳而调之，故曰调气之方，必在阴阳。（阳主外、主表，阴主内、主里，察其虚实而补之、泻之，令调和也。）

　　七十三难曰：诸井者，肌肉浅薄，气少不足使也，刺之奈何？（诸井皆在手足指末上，故云肌肉浅薄。气藏于肌肉之内，肌肉少，则气亦微。不足使，谓补泻不能相应也。）

　　然：诸井者，木也；荥者，火也。火者，木之子，当刺井者，以荥泻之。（此泻子之法也。如用补，则当补其合，可类推。然惟井穴为然，盖以其气少不足为补泻，泻子补母，则气自应也。）

　　故经言（一作云）补者不可以为泻，泻者不可以为补，此之谓也。（言泻则当以子，补则当以母，不可误施。）

　　七十四难曰：经言春刺井，夏刺荥，季夏刺俞，秋刺经，冬刺合者，何谓也？（五句经文无考）

　　然：春刺井者，邪在肝；夏刺荥者，邪在心；季夏刺俞者，邪在脾，秋刺经者，邪在肺；冬刺合者，邪在肾。（此亦以五脏所属为言也。井与春皆属木，荥与夏皆属火，俞与秋皆属金，合与冬皆属水，故四时有病，则脏气亦与之相应，故刺法亦从时也。）

　　其肝、心、脾、肺、肾，而系于春、夏、秋、冬者，何也？然：五脏一病，辄有五也。（言有五者之证现于外也。）

　　假令肝病，色青者肝也，臊臭者肝也，喜酸者肝也，喜呼者肝也，喜泣者肝也。（说详四十九难中。此举邪之在肝者，以例其余也。）其病众多，不可尽言也。（言五者之变，不可胜穷也。）四时有数，而并系于春、夏、秋、冬者也。（言病虽万变，而四时实有定数，治之之法，总不出此，其道简约易行也。）针之要妙，在于秋毫者也。（此又推言用针之道，其微妙之处，乃在秋毫之间，又非四时之所得而尽，学人又不可因易而忘难也。）

　　七十五难曰：经言东方实，西方虚，泻南方，补北方，何谓也？（此即六十九难泻子之法。南方为东方之子，北方为西方之子、东方之母。说详下文。）

　　然：金、木、水、火、土，当更相平。（更相平，言金克木，木克土，循环相制，不令一脏独盛而生病也。）东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。（此言五行本然之道也。）东方者肝也，则知肝实；西方者肺也，则知肺虚。泻南方火，补北方水。南方火，火者，木之子也；（实则泻其子也。）北方水，水者，木之母也。水胜火，（木之母胜木之子也。）子能令母实，母能令子虚，（木之子火，为木之母水所克，则火能益水之气，故曰子能令母实。水克火，能夺火之气，故曰母能令子虚。）故泻火补水，欲令金不得平木也。（子能令母实，泻子则火势益衰，而水得以恣其克伐；母能令子虚，补母则水势并旺，而火不敢留其有余，如此则火不能克金，而反仰食木之气以自给，使金气得伸，而木日就衰，则金自能平木也。不字诸家俱以为衍文。

　　经曰：不能治其虚，何问其余，此之谓也。（言治金虚之法当如此，不可止取一经以为补泻也。若此义不明，则治虚之法且不能，安能治他病乎？二语经文无考。）

　　七十六难曰：何谓补泻？当补之时，何所取气？当泻之时，何所置气？（言取何气以为补；而其所泻之气，则置之何地也。）

　　然：当补之时，从卫取气；当泻之时，从营置气。（卫主气，故取气于卫。其法详下七十八难中。从营置气，谓散其气于营中也。）其阳气不足，阴气有余，当先补其阳，而后泻其阴；阴气不足，阳气有余，当先补其阴，而后泻其阳。（此承上文而言补泻之法，尤当审其阴阳虚实也。卫为阳，营为阴，卫虚而营实，则补阳泻阴；营虚而卫实，则补阴泻阳，而其补泻之法，则又有先后也。《灵·终始篇》云：“阴盛而阳虚，先补其阳，后泻其阴而和之；阴虚而阳盛，先补其阴，后泻其阳而和之。”此其说之所本也。）营卫通行，此其要也。（阴阳得其平，则营卫之气通畅流行矣。要，谓要法也。）

　　七十七难曰：经言上工治未病，中工治已病者，何谓也？然：所谓治未病者，见肝之病，则知肝当传之与脾，（木旺侮土也。）故先实其脾气，无令得受肝之邪，（补其脾气，则能御肝，不受克贼也。）故曰治未病焉。中工治已病者，见肝之病，不晓相传，但一心治肝，（专治肝而肝邪入脾，则脾又病，经所谓“故病未已，新病复起”者也。）故曰治已病也。

　　七十八难曰：针有补泻，何谓也？然：补泻之法，非必呼吸出内针也。（《素·离合真邪论》云：“吸则内针，无令气忤，……候呼引针，呼尽乃去，大气皆出，故命曰泻。……呼尽内针，静以久留，以气至为故，……候吸引针，气不得出，各在其处，推合其门，令神气存，大气留止，故命曰补。”此呼吸出内之法，越人以为其道不尽于此，当如下文所云也。）知为针者，信其左；不知为针者，信其右。（信其左，谓其法全在善用其左手，如下文所云是也。信其右，即上呼吸出内针也。持针以右手，故曰信其右。）当刺之时，（一本有必字）先以左手厌按所针荥、俞之处，弹而努之，（弹，指击也。努，揉也。）爪而下之，（以爪掐至肉中也。）其气之来，如动脉之状，（动其血气，则气来聚如脉口之动，此左手所候之气也。）顺针而刺之，得气，（谓气至针，此针下所候之气也。）因推而内之，（推入其针，气亦从之入也。）是谓补；动而伸之，（谓摇动而引出其气也。）是谓泻。不得气，乃与男外女内；（男则候之于卫之外，女则候之于营之内。）不得气，是谓十死不治也。（候气而气不至，则营卫已脱，针必无功。十死，言无一生也。）

　　七十九难曰：经言迎而夺之，安得无虚？随而济之，安得无实？虚之与实，若得若失；实之与虚，若有若无，何谓也？然：迎而夺之者，泻其子也；随而济之者，补其母也。（迎随，解见七十二难。经语见《灵·九针十二原篇》。按此子母即以本经井、俞所属五行生克言，非如七十五难指五脏所属子母也。）假令心病，泻手心主俞，是谓迎而夺之者也；补手心主井，是谓随而济之者也。（心病属火，本当取荥。阴受气于五脏，其经气从俞及荥、及井，泻俞则迎其来处而夺之，俞属土，心之子也；补井则随其去处而济之，井属木，心之母也。）

　　所谓实之与虚者，牢濡（一作濡牢）之意也。气来实牢者为得，濡虚者为失，故曰若得若失也。（气，指针下之气也。

　　其气来而充实坚牢为得，濡弱虚微为失，言得失则有无在其中矣。）

　　八十难曰：经言有见如入，有见如出者，何谓也？（二句经文无考）

　　然：所谓有见如入者，谓左手见气来至，乃内针，（即七十八难所谓“动脉之状”是也。滑氏谓：“有见如入下当欠有见如出四字。”）针入见气尽，乃出针。（气尽，其气来而复散也。）是谓有见如入，有见如出也。（滑氏《本义》：“如读若‘而'”，古字通用。）

　　八十一难曰：经言无实实，无虚虚，损不足而益有余，（言实者宜泻，而反补之；虚者宜补，而反泻之；不足者，反损之；有余者，反益之，皆误治也。经文见《灵·九针十二原篇》。）是寸口脉耶？将病自有虚实耶？（一作也。言所谓虚实者，不知其指脉言，抑指病言也。）其损益奈何？（言其损益之法，将何如而得也。）

　　然：是病，非谓寸口脉也，谓病自有虚实也。假令肝实而肺虚，肝者木也，肺者金也，金木当更相平，（说详七十五难中。）当知金平木。（言当泻南方、补北方也。）假令肺实而（一作故知两字。）肝虚，微少气，用针不补其肝，而反重实其肺，（如此则肺益甚，而肝益虚矣。）

　　故曰实实虚虚，损不足而益有余。此者，中工之所害也。（害，谓不惟不能治其病，而反害其人也。）

　　
