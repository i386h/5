<!-- { "loadSidebar": true } -->
　　一腑犹无两名。故知非也。小肠者、心之腑。大肠者、肺之腑。胃者、脾之腑。胆者、肝之腑。膀胱者、肾之腑。

　　杨曰。此是小肠与心通气也。余并同矣。

　　小肠谓赤肠。大肠谓白肠。胆者谓青肠。胃者谓黄肠。膀胱者谓黑肠。下焦所治也。

　　丁曰。皆谓随五脏之色相配而言也。杨曰。肠者、取其积贮热治之义也。故以名之。然六腑五脏之正色也。

　　三十六难曰。脏各有一耳。肾独有两者。何也。然。肾两者。非皆肾也。其左者为肾。右者为命门。命门者诸神精之所舍。原气之所系也。故男子以藏精。女子以系胞。故知肾有一也。

　　丁曰。命门者诸神精之所舍。原气之所系也。故男子藏精。女子系胞也。是知肾有一也。其言命门者。非右尺也为人之生命之门也。肾属水。故知以其右尺。为相火行君火之命。今亦名命门。即非肾之命门也。盖同名而异义也。杨曰。

　　肾虽有两而非一肾。故脉经曰。左手尺中为肾脉。右手尺中为神门脉。此其义也。肾者、人生之根本。神门者、元气之宗始。故云精神之所舍也。神门亦命门也。虞曰。经云。右为命门。元气之所系也。脉经言与三焦为表里。三焦又主三元之气。准此推之。三焦自命门之所起也。属手少阳火。配心包手厥阴火为表里。其理明矣。

　　三十七难曰。五脏之气。于何发起通于何许。可晓以不。然。五脏者、当上关于九窍也。故肺气通于鼻。鼻和则知香臭矣。肝气通于目。目和则知白黑矣。脾气通于口。口和则知谷味矣。心气通于舌。舌和则知五味矣。肾气通于耳。

　　耳和则知五音矣。

　　杨曰。七窍者、五脏之门户。脏气平调。则门户和利矣。

　　五脏不和。则九窍不通。

　　杨曰。五脏失和于内，九窍壅塞于外也。今上有七窍而云九者。二窍幽隐。所以不言。肾气上通于耳。下通于二阴。

　　故云九窍也。

　　六腑不和。则留结为痈。

　　丁曰。不和者、为腑与脏不和者。邪气不得外泄。则害其九窍。六腑不得内通。则留结为痈。凡人脏腑阴阳和。即如水之流不得息也。如环之无端。莫知其纪周而复始也。杨曰。六腑、阳气也。阳气不和。则结痈肿之属。故云为痈也。

　　邪乘气来。先游于腑也。

　　邪在六腑。则阳脉不和。阳脉不和。则气留之。气留之。则阳脉盛矣。邪在五脏。则阴脉不和。阴脉不和。则血留之。血留之。则阴脉盛矣。阴气太盛。则阳气不得相营也。故曰格。阳气太盛。则阴气不得相营也。故曰关。阴阳俱盛。

　　不得相营也。故曰关格。关格者。不得尽其命而死矣。

　　丁曰。内外不相济。是为关格。故知死矣。杨曰。人之所有者。气与血也。气为阳。血为阴。阴阳俱盛。或俱虚。

　　或更盛。或更虚。皆为病也。

　　经言气独行于五脏。不营于六腑者。何也。然气之所行也。如水之流不得息也。故阴脉营于五脏。阳脉营于六腑。

　　如环之无端。莫知其纪。终而复始。其不覆溢。人气内温于脏腑。外濡于腠理。

　　丁曰。诸阴不足。阳入乘之。为覆。诸阳不足。阴出乘之。为溢也。此者是气之独行也。杨曰。覆溢者。谓上鱼入尺也。若不如此。当行不止。故云终而复始焉。

　　卷之三

　　脏腑度数第六（凡十首）

　　三十八难曰。脏唯有五腑独有六者。何也。然。所以腑有六者。谓三焦也。有原气之别焉。主持诸气有名而无形。

　　其经属手少阳。此外腑也。故言腑有六焉。

　　丁曰。其言五脏六腑者。谓五脏应地之五行。其六腑应天之六气。其言天之六气。谓三焦为相火。属手少阳。故言腑独有六也。杨曰。三焦无内腑。惟有经脉名手少阳。故曰。外腑也。

　　三十九难曰。经言腑有五。脏有六者。何也。然。六腑者。正有五腑也。然五脏亦有六脏者。谓肾有两脏也。其左为肾。右为命门。命门者。谓精神之所舍也。男子以藏精。女子以系胞。其气与肾通。故言脏有六也。腑有五者。何也。

　　然。五脏各一腑。三焦亦是一腑。然不属于五脏。故言腑有五焉。

　　丁曰。五脏正有五腑。今曰三焦。是为一腑。配心包络为脏。即脏腑皆有六焉。其二经俱是相火。相行君命。故曰命门也。杨曰。五脏六腑皆五。有五六之数。或俱五。或俱六。或一五。或一六。并应天地之数也。若以正脏腑言之。

　　则脏腑俱有五也。脏五以应地之五岳。腑五以应天之五星。若以俱六言之、则脏六以应六律。腑六以应干数。若以脏五腑六言之。则脏五以应五行。腑六以法六气。若以腑五脏六言之。则脏六以法六阴。腑五以法五常。所以脏腑俱五者。

　　手心主非脏。三焦非腑也。脏腑俱六者。合手心主及三焦也。其余例可知也。虞曰。天以六气司下。地以五行奉上。天地交泰。五六之数而成也。人法三才。所以脏腑以法五六之数。谓人头圆象天。足方象地。以脏腑五六之数以象人。则三才备矣。十一之数。相因而成。故不离于五六也。汉书云。五六乃天地之中数也。

　　卷之四

　　四十难曰。经言肝主色。

　　虞曰。肝、木也。木之华萼。敷布五色。故主色也。

　　心主臭。

　　虞曰。心火也。火之化物。五臭出焉。是故五臭心独主之也。

　　脾主味。

　　虞曰。脾、土也。土甘。甘受味。故主味。礼云。甘受和味。此义也。

　　肺主声。

　　虞曰。肺金也。金击之有声。故五音皆出于肺也。

　　肾主液。

　　虞曰。肾、水也。水流湿。主液也。

　　鼻者肺之候。而反知香臭。耳者、肾之候。而反闻声。其意何也。然。肺者、西方金也。金生于巳。巳者、南方火也。火者心。心主臭。故令鼻知香臭。肾者北方水也。水生于申。申者、西方金。金者肺。肺主声。故令耳闻声。

　　杨曰。五行有相因成事。有当体成事者。至如肺肾二脏。相因成也。其余三脏。自成之也。

　　四十一难曰。肝独有两叶。以何应也。然。肝者、东方木也。木者、春也。

　　虞曰。在五常木法春。应仁。故云木者春也。人之仁发用也。

　　万物始生。其尚幼小。

　　虞曰。肝、木足厥阴。配胆木足少阳。少阳之至。乍大乍小。乍短乍长。故云幼少。

　　意无所亲。

　　虞曰。木者、应春法仁。施恩无求报。不以亲而施化育。故曰意无所亲。

　　去太阴尚近。

　　虞曰。十二经相注。足厥阴还复注手太阴。故曰。去太阴尚近也。

　　离太阳不远。

　　虞曰。本经言足厥阴少阳木。生手太阳少阴火。故云离太阳不远。则此义也。

　　犹有两心。

　　虞曰。犹如也。如有两心者。谓注于太阴。有畏金之心。生于太阳。有生火之心。故云犹有两心。

　　故有两叶。亦应木叶也。

　　杨曰。肝者据大叶言之。则是两叶也。若据小叶言之。则多叶矣。解在后章。丁曰。经言肝者、东方木也。应春万物之所生。其尚幼小。然始生者。非长生也。谓木初受气。是言幼少也。意无所亲者。谓以失其父未识其母。故曰意无所亲也。去太阴尚近太阴是七月。木始受气。离太阳不远也。太阳是六月。故言离太阳不远也。犹有两心者。为离太阳恋太阴。有此离恋。故言两心也。所以肝有两叶。以应木叶也。

　　四十二难曰。人肠胃长短。受水谷多少。各几何。然。胃大一尺五寸。径五寸。长二尺六寸。横屈受水谷三斗五升。

　　其中常留谷二斗。水一斗五升。

　　杨曰。凡人食入于口而聚于胃。故经云。胃者、水谷之海。胃中谷熟。则传入小肠也。

　　小肠大二寸半。径八分分之少半。长三丈二尺。受谷二斗四升。水六升三合合之太半。

　　杨曰。小肠受胃之谷。而传入于大肠。分谷三分有二为太半。有一为少半。

　　回肠大四寸。径一寸半。长二丈一尺。受谷一斗。水七升半。

　　杨曰。回肠者、大肠也。受小肠之谷。而传入于广肠焉。虞曰。水谷自胃有三斗五升。传入小肠。则谷剩四升。水少八升六合合之少半。又传入大肠。水谷之数。比之在胃各减一半。至此则水分入膀胱。谷传入肛门也。

　　广肠大八寸。径二寸半。（按下文云。径二寸大半。以围三径一约之。其数正合。此处脱大字。）长二尺八寸。受谷九升三合八分合之一。

　　杨曰。广肠者。 肠也。一名肛门。受大肠之谷而传出。

　　故肠胃凡长五丈八尺四寸。合受水谷八斗七升六合八分合之一（按此数误。根据上文计之。当云九斗二升一合又二十四分合之十九。）此肠胃长短受水谷之数也。

　　杨曰。据甲乙经言。肠胃凡长六丈四寸四分。所以与此不同者。甲乙经从口至 肠而数之。故长。此经从胃至肠而数之。故短。亦所以互相发明。非有谬也。

　　肝重四斤四两。（按别本并作二斤四两。惟史记正义引作四斤四两。与此合。）左三叶。右四叶。凡七叶。

　　虞曰。肝足厥阴。配足少阳。少阳之次数于七。故有七叶。

　　主藏魂。

　　虞曰。魂者、神气之辅弼也。杨曰。肝者、干也。于五行为木。故其体状有枝干也。（按原本。其下衍于字。根据史记正义引此文删。）肝神七人。老子名曰明堂宫、兰台府。从官三千六百人。又云肝神。六童子。三女人。又肝神名盖蓝。

　　心重十二两。中有七孔三毛。盛精汁三合。主藏神。

　　杨曰。心、纤也。（按原本。纤误作识。根据史记正义引此文改。下同。）言所识纤微。（按原本所下衍以字。根据史记正义引此文删。）无物不贯也。又云。心、任也。言能任物也。其神九人。太尉公名绛宫大始。南极老人元先之身。（按史记正义引此文元先作员光。）其从官三千六百人。又曰心为帝王。身之主也。心神又名 。虞曰。神者、精气之化成也。

　　脾重二斤三两。扁广三寸。长五寸。有散膏半斤。主裹血。温五脏。主藏意。

　　杨曰。脾、裨也。（按原本裨误作俾。根据史记正义引此文改。下同。）在胃之下。裨助胃气。主化水谷也。其神五人。

　　玄光玉女子母。其从官三千六百人。其脾神又名俾俾。

　　肺重三斤三两。六叶两耳。凡八叶。

　　虞曰。肺者、金之稽。兑之气。位居于酉。酉是八门。八叶之应。法于此也。

　　主藏魄。

