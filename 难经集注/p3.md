<!-- { "loadSidebar": true } -->
　　杨曰。按之往来流利展转替替然。谓之滑。

　　沉者、阴也。短者、阴也。涩者、阴也。所谓一阴一阳者。谓脉来沉而滑也。

　　丁曰。其脉若在左尺而见。此是肾与膀胱表里。顺也。若在左寸口。即为病脉。逆也。

　　一阴二阳者。谓脉来沉滑而长也。

　　此脉见于阴部。即是阳下乘于阴也。

　　一阴三阳者。谓脉来浮滑而长。时一沉也。

　　此者是阳伏于阴也。

　　所言一阳一阴者。谓脉来浮而涩也。

　　丁曰。浮涩者肺脉。当见右手寸口。即是本部之阴阳。即顺也。若在左关。病。即是逆也。

　　一阳二阴者。谓脉来长而沉涩也。

　　丁曰。即乏血气。皆涩也。

　　一阳三阴者、谓脉来沉涩而短。时一浮也。

　　丁曰。若有阳部见之。此谓阴伏阳也。

　　各以其经所在。名病逆顺也。

　　杨曰。随春夏秋冬。观其六脉之变。则知病之逆顺也。

　　五难曰。脉有轻重。何谓也。然。初持脉如三菽之重。与皮毛相得者。肺部也。如六菽之重。与血脉相得者。心部也。

　　吕曰。菽者、豆也。言脉之轻重。如三豆之重。在皮毛之间。皮毛者、肺气所行也。言肺部也。心主血脉。次于肺。

　　如六豆重。

　　如九菽之重。与肌肉相得者。脾部也。

　　吕曰。脾在中央。主肌肉。故次心。如九豆之重也。

　　如十二菽之重。与筋平者、肝部也。

　　吕曰。肝主筋。又在脾下。故次之。

　　按之至骨。举指来疾者、肾也。

　　吕曰。肾主骨。其脉沉至骨。故曰肾也。

　　故曰轻重也。

　　丁曰。经言菽者、豆也。此是诊脉举按之法也。此篇当在四难之前。以等阴阳高下。虞曰。脉之轻重。经中所载甚详。若根据经逐位寻之。义且浅矣。今举一例为式。假令左手寸口如三菽得之。乃知肺气之至。如六菽之重得之。知本经之至。如九菽得之。知脾气之至。如十二菽得之。知肝气之至。按之至骨得之。知肾气之至。夫如是。乃知五脏之气。

　　更相溉灌。六脉因兹亦有准绳。可以定吉凶。可以言疾病。余皆仿之。故曰轻重也。

　　六难曰。脉有阴盛阳虚。阳盛阴虚。何谓也。然。浮之损小。沉之实大。故曰阴盛阳虚。沉之损小。浮之实大。故曰阳盛阴虚。是阴阳虚实意也。

　　吕曰。阳脉是寸口。本浮而实。今轻手浮而得之。更损减而小。故曰阳虚。重手按之。沉、反更实大。沉者阴。故言阴实也。丁曰。阳脉本浮。轻手而按其脉。损至而小。此是阳虚不足也。阴脉本沉而濡。今重手而按之。损至而小。

　　是阴不足也。阳脉本浮。更加实大。此是阳盛阴虚也。素问曰。诸浮者。肾不足也。虞曰。人之所禀者。阴阳也。阴阳平。权衡等。则无更虚更实之证。今言盛与虚。则为病之脉。脉要精微论曰。阴盛则梦涉大水恐惧。阳盛则梦大火燔灼。

　　阴阳俱盛。则梦相杀毁伤。夫如是。可验阴阳虚实之意也。

　　七难曰。经言少阳之至。乍小乍大。乍短乍长。阳明之至。浮大而短。太阳之至。洪大而长。太阴之至。紧大而长。

　　少阴之至。紧细而微。厥阴之至。沉短而敦。此六者。是平脉邪。将病脉邪。然。皆王脉也。其气以何月。各王几日。

　　然冬至之后得甲子。少阳王。复得甲子。阳明王。复得甲子。太阳王。复得甲子。太阴王。复得甲子。少阴王。复得甲子。厥阴王。王各六十日。六六三百六十日。以成一岁。此三阳三阴之王时日大要也。

　　吕曰。少阳王正月二月。其气尚微少。故其脉来进退无常。阳明王三月四月。其气始萌未盛。故其脉来浮大而短也。

　　太阳王五月六月。其气太盛。故其脉来洪大而长。太阴王七月八月。乘夏余阳。阴气未盛。故其脉来紧大而长。少阴王九月十月。阳气衰而阴气盛。故其脉来紧细而微也。厥阴王十一月十二月。阴气盛极。故言厥阴。其脉来沉短以敦。敦者、沉重也。四时经一阴一阳八王。此难经三阳在前。三阴在后。其王所以不同者。其移各异也。难经谓从正月至六月。

　　春夏半岁。浮阳用事。故言三阳王在前。从七月至十二月。秋冬半岁。沉阴用事。故言三阴在后。谓四时阴阳夫妇之王也。丁曰。夫三阴三阳之气王。随六甲以言之。此法是按黄帝六节脏象论云。天以六六之节成一岁。其自冬至之后。得甲子。即是盛年初之气分也。（按盛字疑衍。）其甲子或在小寒之初。或在大寒之后，所以少阳之气。未出阴分。故其脉乍大乍小。乍短乍长也。复得甲子。阳明王。其阳明之至。浮大而短。为二之气。其后始暄。其气未盛。是故阳明之至。

　　浮大而短。太阳之至。洪大而长。复得甲子。为三之气。盛阳之分。故太阳之至。洪大而长也。太阴之至。紧大而长。

　　复得甲子。为四之气。暑湿之分。秋气始生。乘夏余阳。故太阴之至。紧大而长也。少阴之至。紧细而微。复得甲子。

　　为五之气。清切之分。故少阴之至。紧细而微也。（按此而字。原本误在下文水凝二字下。今移正。）厥阴之至。沉短而敦。复得甲子。为终之气。盛阴之分。水凝如石。故厥阴之至。沉短而敦也。此三阴三阳之脉王。随六甲之日数。故有此六脉之状。是谓平脉也。

　　八难曰。寸口脉平而死者。何谓也。然。诸十二经脉者。皆系于生气之原。所谓生气之原者。谓十二经之根本也。

　　谓肾间动气也。此五脏六腑之本。十二经脉之根。呼吸之门。三焦之原。一名守邪之神。故气者、人之根本也。根绝则茎叶枯矣。寸口脉平而死者。生气独绝于内也。

　　吕曰。寸口脉平而死者。非应四时脉。其脉状若平和也。又曰。十二经皆系于生气之原。所谓生气之原者。为十二经本原也。夫气冲之脉者。起于两肾之间。主气。故言肾间动气。挟任脉上至喉咽。通喘息。故云呼吸之门。上系手三阴三阳为支。下系足三阴三阳为根。故圣人引树以设喻也。其三焦之原者。是三焦之府。宣行荣冲。（按冲字疑当作卫。）

　　邪不妄入。故曰守邪之神也。人以尺脉为根本。寸脉为茎叶。寸脉虽平。尺脉绝。上部有脉。下部无脉者。死也。

　　寸口脉平者。应四时也。所云死者。尺中无脉也。尺脉者、人之根本。根本既绝。则茎叶枯焉。然则以尺脉为根本。寸脉为茎叶。故引树以为譬也。丁曰。肾间动气者。谓左为肾。右为命门。命门者、精神之所舍。元气之所系也。一名守邪之神者。以命门之神固守。邪气不得妄入。入则死矣。此肾气先绝于内。其人不病。病即死矣。虞曰。经言十二经。

　　皆系于生气之原。谓肾间动气也。何以言之。谓两肾之间动气者。乃人之所受父母之原气也。肾者。北方子之正位。故圣人云。元气起于子。子者、坎之方位。坎者、即父母之元气也。谓干为天为父。坤为地为母。今坎之初六六三。乃坤之初六六三也。坎之九二。干之九二也。谓乾坤交于六三。九二而成坎卦。坎主子位。所以元气起于子也。肾者、水也。

　　黄庭经云。是水之精。坎之气。今言两肾之间。即人之原气也。术士云。肾间曰丹田。亦曰隐海。中有神龟。呼吸原气。

　　故曰呼吸之门也。人之三焦。法天地三元之气。故曰三焦之原。十二经脉凭此而生。乃曰十二经之根也。今寸口传受谷气。其脉但平和。奈人之生气之原。已绝于两肾之间。则十二经无所相根据。虽寸脉平和。人当死矣。所以喻木之无根本也。肾者、足少阴之经也。左为肾。右曰命门。命门有穴。在背十四椎节下。又有志室二穴。在十四椎节下两旁各三寸。有神守于命门。不令邪入志室。邪入志室。人则死矣。

　　九难曰。何以别知脏腑之病耶。然。数者、腑也。迟者、脏也。

　　杨曰。去来急促。一息过五至。名数也。呼吸三至。去来极迟。故曰迟也。

　　数则为热。迟则为寒。诸阳为热。诸阴为寒。故以别知脏腑之病也。

　　吕曰。病者阳，故其脉数。脏者阴。故其脉来迟。杨曰。阳脉行疾。故病乃数。阴脉行迟。故病乃迟。此直云病在脏腑。不显其名。则病莫知准的。若数而弦者。病在胆。迟而弦者。病在肝。除脏腑悉根据本状。而迟数皆仿此也。虞曰。

　　阳气乱则数。阴气虚则迟。则知脏腑有寒热之证也。丁曰。脉者、计于漏刻。其春秋二分。昼夜五十刻。则阴阳俱等。

　　故得平和。冬夏二至。昼夜不等。夏至之前。昼六十刻。故六十为数（按六十疑当作六至。）故数则为热。冬至之前。夜加六十刻。故阴多阳少。是为寒。夫阴阳漏刻可定。人自有损益。故迟数有加。所以经云。诸阳为热。诸阴为寒。

　　十难曰。一脉为十变者。何谓也。然。五邪、刚柔相逢之意也。假令心脉急甚者。肝邪干心也。

　　吕曰。夏心主。脉见浮大而散。今反弦。弦者、肝脉来干心也。杨曰。干。犹乘也。虞曰。母乘子曰虚邪。

　　心脉微急者。胆邪干小肠也。

　　吕曰。小肠、心之府。脉当浮大而洪。长而微弦者。胆脉也。虞曰。阳干于阳。阴干于阴。同气相求也。

　　心脉大甚者。心邪自干心也。

　　吕曰。心脉虽洪大。当以胃气为本。今无胃甚。（按甚字疑当作气。）故其脉大甚也。此为心自病。故言自干心也。

　　虞曰。此失时脉也。

　　心脉微大者。小肠邪自干小肠也。

　　吕曰。小肠、心之府。微大者、其脉小。为小肠自病。故言自干也。虞曰。小肠、太阳脉也。王于五六月。其脉洪大而长。今得之微大。是知小肠之邪。自干小肠也。此曰正经自病。法曰正邪。故云自干也。

　　心脉缓甚者。脾邪干心也。

　　吕曰。缓者、脾脉乘心。故令心脉缓也。虞曰。心脉见缓甚。此曰子之乘母。法曰实邪。

　　心脉微缓者、胃邪干小肠也。

　　吕曰。胃脉小缓见于心部。小肠。心府。故言干之。虞曰。于心部中。轻手得之小缓是也。

　　心脉涩甚者。肺邪干心也。

　　吕曰。涩、肺脉故言干心也。虞曰。金反凌火。此曰微邪脉也。

　　心脉微涩者。大肠邪干小肠也。

　　吕曰。微涩、大肠脉。小肠。心府。故曰干也。

　　心脉沉甚者。肾邪干心也。

　　吕曰。沉者、肾脉。故言干也。虞曰。心火炎上。其脉本浮。今见沉形。水来克火。法曰贼邪也。

　　心脉微沉者、膀胱邪干小肠也。

　　吕曰。微沉者、膀胱脉也。小肠。心府。故言干也。

　　五脏各有刚柔邪。故令一脉辄变为十也。

