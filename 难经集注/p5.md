<!-- { "loadSidebar": true } -->
　　今删之。）必是言至之脉。恐写之误。可合下文。（按此下似有脱字。）

　　何谓损。一呼一至曰离经。

　　丁曰。为阴加于阳四倍也。虞曰。前之至脉离经。谓脉行过半。此之损脉离经。谓脉行减半。以下吸养于呼也。

　　二呼一至曰夺精。

　　丁曰。谓阴加于阳六倍也。虞曰。平人脉。一日一夜。五十周身。今二呼而脉一至。一日一夜。不及一十三周身。

　　脉只行及二百二丈五尺。其人气耗血枯。神惨色夭。精华犹如夺去。

　　三呼一至曰死。

　　虞曰。平人之脉。三呼脉六至。一日一夜。八百一十丈。无危。今三呼脉一至。脉口行一寸半。一日一夜。只行及六十七丈五尺。不及五周身。（按此数误。当云行一百三十五丈。不及九周身。）如此之候死可待也。

　　四呼一至曰命绝。此谓损之脉也。

　　虞曰。四呼当八至。今四呼脉一至。一日一夜。不及四周身。（按当云不及七周身。）气血已尽。脏败神去。故命绝也。

　　至脉从下上。损脉从上下也。

　　吕曰。至脉从下上者。谓脉动稍增。上至六。至多而呼少。损脉从上下者。谓脉动稍减至一。呼多而至少也。

　　损脉之为病奈何。然。一损损于皮毛。皮聚而毛落。

　　虞曰。一损损肺。肺主皮毛。故皮聚而毛落也。

　　二损损于血脉。血脉虚少。不能荣于五脏六腑也。（别本无也字。与上文一例。）

　　虞曰。二损损血脉。是知心受之。心主血。今则心血枯。不能荣于五脏六腑也。

　　三损损于肌肉。肌肉消瘦。饮食不为肌肤。

　　虞曰。脉之三损损于脾。脾者、受纳五味。以化生五气脏腑。以长肌肤。今既损。故味不化。则肌肉消瘦也。

　　四损损于筋。筋缓不能自收持。

　　虞曰。四损损肝。病乃如是。素问曰。其有伤筋纵。若其不容容。容、不收持也。

　　五损损于骨。骨痿不能起于床。反此者至于收病也。

　　虞曰。今之五损损于肾。肾主骨故骨痿不能起于床。素问曰。肾热则腰脊不举。骨枯髓减。发为骨痿。痿者、无力也。吕曰。收者、取也。经但载损家病。不载至家病。至家者。诸阳六腑病。六腑病。苦头痛身热。忽特不利。与损家病异。今反载损家病证。故损脉于此受病。非是至家病也。

　　从上下者。骨痿不能起于床者死。

　　吕曰。从肺损至骨。五脏俱尽。故死。肺在上也。虞曰。至此推穷损家病证。一损肺。二损心。三损脾。四损肝。

　　五损肾。乃如第五难脉轻重菽数下损之肾也。

　　从下上者。皮聚而毛落者死。

　　吕曰。从肾损之肺。亦复五脏俱尽。故死也。此是损家病证。非至家病证。肾在下故也。

　　治损之法奈何。然。损其肺者。益其气。

　　吕曰。肺主气。今损。故当以针药益其气也。丁曰。肺者、主其气。故损即补之以针。补其手太阴经中俞大渊穴也。

　　以辛味佐不足。即是益其气也。

　　损其心者。调其荣卫。

　　吕曰。心者、荣卫之本。今损当以针药调之。丁曰心者、主荣卫。故损即补之以针。补其手少阴经中井。手厥阴经中井。是其母。手少冲。手中冲。亦是其母。以苦味佐之。此调其荣卫之现也。虞曰。心主血。血为忧愁。思虑伤于心。

　　因兹致损。凡人血流据气。气动根据血。宣调荣卫。节忧愁思虑以治之。

　　损其脾者。调其饮食。适寒温。（别本适下有其字。与上句一例。）

　　吕曰。脾主饮食。今其气衰损。谷不消化。故当调适寒温也。丁曰。脾损则调其饮食。适其寒温。谓脾主意思。故顺其意思饮食。适其寒温也。虞曰。脾化水谷以生气血。今见脾损。饮食不为肌肉。宜调节饮食。无令伤脾也。适其寒温者。启玄子谓春凉食、夏冷食、秋温食、冬热食也。本经曰。饮食劳倦伤脾也。

　　损其肝者。缓其中。

　　吕曰。肝主怒。其气急。故以针药以缓其中。丁曰。肝主怒。以甘缓其中。以土味和其肝。当补足厥阴合曲泉穴是也。虞曰。怒则气逆。脉乃强急。以凭方术。以缓其中。素问曰。肝苦急。急食甘以缓之。又曰。宜食甘。粳米生肉枣葵味皆甘。甘性缓也。

　　损其肾者。益其精。此治损之法也。

　　吕曰。肾主精。今损。故以针药补益其精气。丁曰。益其精者。以咸味补之。当补足少阴经中复溜穴。是其母也。

　　虞曰。耗周过多。（按周字疑当作用。）而致损肾。宜凭咸味以补精华。

　　脉有一呼再至。一吸再至。有一呼三至。一吸三至。有一呼四至。一吸四至。有一呼五至。一吸五至。有一呼六至。

　　一吸六至。

　　虞曰。此重明前之至脉病证。乃如后说。

　　有一呼一至。一吸一至。有再呼一至。再吸一至。有呼吸再至。（按此五字疑衍。）

　　虞曰。此重明损脉。轻重生死当如后说。

　　脉来如此。何以别知其病也。然。脉来一呼再至。一吸再至。不大不小曰平。一呼三至。一吸三至。为适得病。

　　虞曰。脉三至曰离经。反于常经。知病始得。

　　前大后小。即头痛目眩。

　　虞曰。病在三阳。

　　前小后大。即胸满短气。

　　丁曰。前大者、为寸外大也。后小者、寸内小也。寸前大则头痛目眩。寸后大者。胸满短气。经言寸部法天。主胸以上至头有疾故也。虞曰。病在三阴。

　　一呼四至。一吸四至。病欲甚。

　　虞曰。脉病反常经。法曰夺精之脉。脉大。法曰浑浑。革至如涌泉者。病进欲甚之理明也。

　　脉洪大者。苦烦满。

　　虞曰。病在三阳。阳盛烦满。

　　沉细者。腹中痛。

　　虞曰。病在三阴。阴主于内。故腹中病也。

　　滑者伤热。

　　虞曰。脉动如徐前却流利替替然。热盛于气。其脉滑也。

　　涩者中雾露。

　　虞曰。涩脉状如刀刮竹。寒盛于血。故脉乃涩也。

　　一呼五至。一吸五至。其人当困。

　　虞曰。脉一息十至。气血劳走不困。受为生死。如下说。

　　沉细夜加。浮大昼加。

　　虞曰。阴脉细沉。夜加可验。阳脉浮大。昼甚可加。（按此加字当作知。）

　　不大不小。虽困可治。其有大小者。为难治。

　　虞曰。极大。阳大盛。必减。极小。阴水弱。必竭。故曰难治。

　　一呼六至。一吸六至。为死脉也。

　　虞曰。三倍于常。阳气乱极。故曰死也。

　　沉细夜死。

　　虞曰。阴绝使然。

　　浮大昼死。

　　虞曰。阳绝如是。

　　一呼一至。一吸一至。名曰损。

　　虞曰。此损至离经之脉证。

　　人虽能行。犹当着床。所以然者。血气皆不足故也。再呼一至。呼吸再至。（按此句当云再吸一至。）名曰无魂。无魂者、当死也。人虽能行。名曰行尸。

　　虞曰。寻此至数。与前义相违。亦恐错简也。魂属阳。阳主生。今脉形如是减损。乃知阳绝。阳绝则魂去。故人死也。

　　上部有脉。下部无脉。其人当吐。不吐者死。上部无脉。下部有脉。虽困无能为害也。所以然者。譬如人之有尺。

　　树之有根。（按滑氏本义云。譬如二字。当在有尺下。）枝叶虽枯槁。根本将自生。脉有根本。人有元气。故知不死。

　　丁曰。经言脉有从上下者。是谓五脏之气。不相荣养。致令有此损至也。五脏之气。随呼吸上下。递相荣养。其心肺主气。脉则随吸而荣其肾肝。其吸不能至肾至肝者。盖肾先损。则病骨痿也。其肾肝不荣于上。故先病其肺。病则皮聚毛落也。其损甚者皆死。一呼再至曰平。一呼三至。即是阳加于阴二倍也。适得病也。其脉洪大曰离经。前大者、谓寸外大也。后小者、谓寸内小也。前小者、寸外小也。后大者、寸内大也。前大后小。则头痛目眩。前小后大。即胸满短气。经曰。上部法天。以候胸以上至头。素问曰。寸外以前。主头角耳目。寸内以后。主胸中。关以上。主膈下胁旁。

　　关内以后。主腹中。尺外以前。主脐下。尺内以后。主至足下。凡左右有此大小随部言之。一呼四至。谓阳气加阴四倍。

　　故曰夺精也。二呼一至者。是阴加于阳四倍。亦曰夺精。其浮大者。阳病甚。苦烦满也。加于滑者。伤于热极也。其沉细者。阴病甚。所以腹中痛也。加于涩者。中雾露所作也。一呼五至。一吸五至。沉细则夜甚。浮大则昼甚。其有内外大小者。游魂也。此不可疗。其数至愈增愈减者死。上部有脉。下部无脉。其人自当发吐。其不吐。是气独绝于内也。

　　上部无脉。下部有脉。虽困无能为害者。谓神不守也。（按不字疑当作内。）神昏如鱼掉尾者死。杨曰。上部寸口。下部尺中也。虞曰。此又明人禀父母之元气也。

　　十五难曰。经言春脉弦。夏脉钩。秋脉毛。冬脉石。是王脉耶。将病脉也。然。弦钩毛石者。四时之脉也。春脉弦者。肝东方木也。万物始生。未有枝叶。故其脉之来。濡弱而长。故曰弦。

　　吕曰。春、万物始生。未有枝叶。形状正直如弦。故脉法之也。丁曰。春脉弦者。微弦曰平。平者、谓有胃气。胃者、土也。能成于四方。间于四旁。故四时脉见。弦钩毛石。皆当微见。即是有胃气也。但独见四时之脉者。皆无胃气也。

　　夏脉钩者。心南方火也。万物之所盛。垂枝布叶。皆下曲如钩。故其脉之来疾去迟。故曰钩。

　　吕曰。心脉法火。曲如钩。又阳盛。其脉来疾。阴虚。脉去迟也。脉从下上至寸口疾。还尺中迟。寸口滑不泄。故令其脉环曲如钩。

　　秋脉毛者。肺西方金也。万物之所终。草木华叶。皆秋而落。其枝独在若毫毛也。若其脉之来。轻虚以浮。故曰毛。

　　吕曰。肺浮在上。其气主皮毛。故令其脉浮如毛也。

　　冬脉石者。肾北方水也。万物之所藏也。盛冬之时。水凝如石。故其脉之来。沉濡而滑。故曰石。

　　吕曰。肾脉法水。水凝如石。又伏行温于骨髓。故其脉实牢如石也。

　　此四时之脉也。如有变奈何。然。春脉弦。反者为病。何谓反。

　　丁曰。反者、为见秋脉如毛。是谓肝病。

　　然。其气来实强。是谓太过。病在外。

　　吕曰。实强者、阳气盛也。少阳当微弱。今更实强。谓太过。阳主表。故令其病在外也。丁曰。病在外者。是少阳。

　　其脉微弦。今实强者。是胆有余。面青好怒。是肝木之外证也。

　　气来虚微。是谓不及。病在内。

