<!-- { "loadSidebar": true } -->
　　卷四　草部下

　　蒲公英

　　味苦甘，性寒无毒，入脾胃二经。化热毒，消恶疮结核，解食毒，散滞气。细锉，同忍冬藤取汁入酒，以治乳痈，服罢欲睡，是其功也，睡觉，病已安矣。

　　按：丹溪云：蒲公英花黄属土，宜入太阴阳明经。有一种花叶茎相类而高硕者，非也。

　　其真者短小塌地，质轻脆，断之有白汁，其花干如葱管空者是也。四时常花，花罢结实，絮中有子，落处则生，则其禀天地中和之性可见矣，故治诸毒。又为黄花地丁者，以治疔毒者名也。

　　卷四　草部下

　　夏枯草

　　味苦辛，性寒无毒，入肝经。主瘰 瘿瘤，湿脾脚肿，肝虚目痛，冷泪羞明，散血破症，生肌解毒，土瓜为使。

　　按：夏枯草三四月开花，是时正厥阴风木主令，其为肝经之药明矣。丹溪曰：夏至即枯者，盖禀纯阳之气，得阴气则枯也。

　　卷四　草部下

　　藿香

　　味甘辛，性微温无毒，入肺脾胃三经。开胃口，进饮食，止霍乱，除吐逆。

　　按：藿香辛温，入肺经以调气。甘温，入脾胃以和中。治节适宜，中州得令，则脏腑咸安，病将奚来？

　　卷四　草部下

　　荆芥

　　味辛苦，性微温无毒，入肺肝二经。主结气瘀血，酒伤食滞，能发汗，去皮毛诸风，凉血热，疗痛痒诸疮，其治产晕如神，陈久者良。

　　按：荆芥行血疗风，则太阴厥阴之入，固其宜也。今人但遇风证，辄用荆防，此流气散之相沿尔，不知风在皮里膜外者，荆芥主之，非若防风之入骨肉也，有汗者勿用。

　　卷四　草部下

　　香薷

　　味辛，性微温无毒，入肺胃二经。主下气，除烦热，定霍乱，止呕吐，疗腹痛，散水肿，调中温胃，最解暑气。

　　按：香薷性温，其除热解暑之功，何若是其着也！不知炎威酷暑，则脏腑伏阴，胸腹有凝结之忧，而皮肤多蒸热之气，得香薷之辛以散之，温以解之，而伤暑之证，从兹远矣。热服令人泄泻，久服耗人真气。江右硬梗石生者良，土香薷苗软，但能解暑，其他无效。

　　卷四　草部下

　　佛耳草

　　味酸，性热有小毒，入肺经。主肺中有寒，及痰嗽劳嗽，款冬花为使。

　　按：佛耳专入太阴，大升肺气。宜少用之，过食损目，以性热有小毒也。

　　卷四　草部下

　　苍耳子

　　味甘，性温有小毒，入肺经。主风寒湿痹，头风脑漏，疔肿困重，疥癣搔痒，血崩，大风癫痫，善能发汗。炒令香，杵去刺用，反猪肉，解狗毒。

　　按：苍耳甘温，故能走表，肺主皮毛，所以入之，肺主风邪，故治疗如上。

　　卷四　草部下

　　茵陈蒿

　　味苦，性微寒无毒，入膀胱经。主伤寒大热，黄胆便赤。治眼目，行滞气，能发汗，去风湿。去根用，犯火无功。

　　按：茵陈专理溲便，本为膀胱之剂，又何以治疸？盖疸之为病，脾受伤也，而脾之所恶，湿乘土也，得茵陈以利水，则湿去土安，而疸自愈矣！疸分阴寒阳热二种，阳疸热多，有湿有燥，同栀子用，一治湿疸。同栀子橘皮治燥疸。阴疸寒多，只有一证，同附子治之。

　　卷四　草部下

　　使君子

　　味甘，性温无毒，入脾胃二经。治小儿五疳，利小便，止白浊，除泻痢，杀诸虫，连壳用。

　　按：使君子甘温，宜主脾胃，然多食令人发呃，伤胃故也。

　　卷四　草部下

　　高良姜

　　味辛，性大温无毒，入脾胃二经。主胃中冷逆，霍乱腹痛，除寒气，去冷痹，止吐泻，疗翻胃，消宿食，解酒毒。

　　按：良姜辛温，脾胃所快，真有寒证者，服之甚验。若有热病者，误投愈剧。

　　卷四　草部下

　　石莲子

　　味苦，性寒无毒，入心胃膀胱三经。主噤口痢，及湿热渗入膀胱，为白浊淋沥等证，清心解烦，开胃进食，去壳用。

　　按：石莲苦寒，宜泻少阴之火，心火既清，则胃与膀胱不能独热矣，故皆入之。此别是一种，非莲子比也。

　　卷四　草部下

　　合欢皮

　　味甘，性平无毒，入心经。主安五脏，利心志，杀诸虫，消痈肿，续筋骨，令人欢乐无怒，轻身明目，花主小儿撮口，煎汤洗拭，跌打伤疼，热酒调下。

　　按：合欢味甘，何以独入心家？经所谓以甘泻之之说也。心得所胜，而痈疮诸患为之自释矣！其叶细细相并，至夜则合，又名夜合花，似绒拂可爱，俗又谓之乌绒。

　　卷四　草部下

　　萱草根

　　味甘，性寒无毒，入脾肺二部经。主砂淋水气，酒疸身黄，小便赤涩，身体烦热，大热衄血，安五脏，利心志，令人喜悦忘忧，轻身明目。采其嫩苗，功亦相仿，花名宜男，最利胸膈，孕妇佩之，转女为男。

　　按：萱草之甘，宜归脾部，而肺则其所生者，故亦入之。嵇康养生论云：合欢蠲忿，萱草忘忧，《图经》亦共言之，当非虚语。

　　卷四　草部下

　　刘寄奴草

　　味苦，性温无毒，入心肺二经。主下气，除症破血通经，疗霍乱水泻，止金疮出血，汤火所伤，亦堪捣敷，酒蒸曝用。

　　按：寄奴之苦，宜归心脏，而温暖之性，又与脾部相宜，故两入之。盖心实主血，脾实裹血，所以专疗血证，唐本云：多服令人利，亦以其宣泄耳。

　　雷公云：采得后去茎叶，只用实。凡使先以布拭去薄壳皮令净，拌酒蒸，从巳至申出，晒干用。

　　卷四　草部下

　　覆盆子

　　味甘酸，性温无毒，入肝肾二经。主肾伤精滑，阴痿不起，小便频数，补虚续绝，益气温中，安和五脏，补肝明目，黑发润肌。亦疗中风发热成惊，女子食之多孕，久服延年。去黄叶及蒂，水淘净，酒蒸曝干用。

　　按：覆盆之酸，宜归肝部，而肾则其母也。且温补之性，适与相宜，故咸入之。《衍义》云雷公云：凡使用东流水淘净，子叶并皮蒂尽了，用酒蒸一宿，以东流水淘两遍，又晒干方用。

　　卷五　木部

　　白茯苓

　　味淡微甘，性平无毒，入肺脾小肠三经。主补脾气，利小便，止烦渴，定惊悸，久服延年。去皮心研细，入水中搅之浮者，是其筋也，宜去之，误服损目。赤者专主利水。抱根而生者名茯神，主补心安神，除惊悸，治健忘。马兰为使，恶白蔹，畏牡蒙、地榆、雄黄、秦艽、龟甲，忌醋及酸物。

　　按：茯苓色白，是西方肺金之象也。味淡，是太阳渗利之品也。微甘，是中央脾土之味也，故均入之。夫脾最恶湿，而小便利则湿自除，所以补脾既能渗泄，燥脾似不能生津已。

　　洁古何为称其止渴，良由色白属金，能培肺部，肺金得补，则自能生水。且经曰：膀胱者，州都之官，津液藏焉，气化则能出矣。诚以其上连于肺，得肺气以化之，津液从之出尔。药性所谓白者入壬癸，亦此意也。而渴有不止者乎？至于惊悸者，心经之虚也，而心与小肠相为表里，既泻小肠，而心火亦为之清矣，故能定之。丹溪曰：阴虚未为相宜，盖虞其渗泄尔。

　　然味尚甘，甘主缓，亦无大害，非若猪苓一于淡渗，而大伤阴分也。《药性》云：小便多而能止，大便结而能通，与本功相反，未可轻信。赤者属丙丁，专入膀胱泻火，故利水之外无他长。茯神抱根，有依而附之之义，惊悸者魂不能附，健忘者神不能守，宜其治矣。《广志》云：茯神松脂所作，胜茯苓。《衍义》曰：气盛者泄于身，不抱本根，结为茯苓，有津气而不甚盛，不离其本，结为茯神，考兹两书，各相违悖。然仙经服食，多需茯苓，而茯神不与焉。两说之是非，于是乎辨。

　　卷五　木部

　　琥珀

　　味甘，性平无毒，入心脾小肠三经。主辟百邪，安五脏，定魂魄，止心痛，消瘀血，利水道，通五淋，破症结，去目翳，敷金疮。

　　按：琥珀乃松脂入地千载化成，得土既久，宜入脾家。松之有脂，犹人之有血与水也。

　　且成珀者，有下注之义，又宜入心与小肠。《内经》曰：主不明则十二官危，便道闭塞而不通。服琥珀则神室得令，五脏安，魂魄定，邪何所附？病何自生邪？于是便道通，而瘀血诸证靡弗去矣！夫目得血而能视，心宁则荣和，而翳何足虞！金疮者，惟患其血逆于腠尔，能止之和之，未有不瘳者也！丹溪曰：古方用以燥脾土有功，脾能运化，则肺气下降，故小便可通。若血少不利者，反致其燥急之苦。别说云：茯苓生成于阴者也。琥珀生于阳而成于阴者也，故皆主安心利水而治荣。

　　雷公云：凡使红松脂、石珀、水珀、花珀、物象珀、翳珀、琥珀，红松脂如琥珀，只是大脆纹横，水珀多无红色，如浅黄多粗皮，彼石珀如石重，色黄不堪用。花珀纹似新马尾，松心纹一路赤，一路黄，物象珀其内似有物，极为神妙；翳珀为众珀之长，故号曰翳珀；琥珀如血色，安于布上拭，吸得芥子者真也。凡入药中，用水调侧柏子末，安于瓷祸中，安琥珀于末中了

　　卷五　木部

　　松香

　　味苦甘，性温无毒，入脾肺二经。主安五脏，除伏热，解消渴，逐诸风，疗痈疽恶疮，及白秃疥瘙，风气金伤，止血杀虫定痛。松子，益气补虚；松花，清心解烦；松叶，生毛发，去风湿，灸 冻；松节，主骨节久风，脚痹疼痛。久服俱能辟谷延年。

　　按：松香甘温之品，与脾部相宜，而肺者脾之子也，故两入之。伏热等证，悉属二经，乌得不治。子花节叶，主疗小异，亦亲上亲下之道也。

　　卷五　木部

　　柏子仁

　　味甘辛，性平无毒，入肺脾肾三经。主安五脏，定惊悸，补中气，除风湿，兴阳道，暖腰膝，去头风，辟百邪，润皮肤，明耳目。侧柏叶，味苦涩，性微寒。止吐衄崩痢，除风冷湿痹，乌须黑发，灸 冻疮，久服延年。牡蛎、桂、瓜子为使。畏菊花、羊蹄草、诸石及面曲。

　　按：柏子仁辛归肺，甘归脾，浊阴归肾，故均入之。柏叶之苦涩，属金而善守，最清血分，为补阴要药。须用嫩叶，春采东，夏采南，秋采西，冬采北，才得节候生气。

　　雷公云：凡使先以酒浸一宿，至明，漉晒干，用黄精自然汁，日中煎，手不住搅，若夫天阴，即于当中着火，用瓶器盛柏子仁，着火，缓缓煮，成膏为度，每煎三两柏子仁，用酒五两浸。干为度。

　　卷五　木部

　　桂

　　味辛甘，性大热有毒，其在下最浓者，曰肉桂。去其粗皮，为桂心，入心脾肺肾四经。

