<!-- { "loadSidebar": true } -->
　　味甘淡，性寒无毒，入胃膀胱二经。主利水道，实大肠，化食毒，行积滞，逐凝血，解燥渴，导乳汁，补脾胃，降妄火，白腻而无黄砂者佳，甘草石苇为使，曾曾青。

　　按：滑石甘，宜于中州，淡宜于利水，胃与膀胱之所由入也。利益虽多，终是走泄之剂，无甘草以和之，弗宜独用也。

　　雷公云：凡使有多般，勿误用之。有白滑石，绿滑石，乌滑石，冷滑石，黄滑石。其白滑石如方解石，色白，于石上书有白腻纹便是。绿滑石性寒有毒，不可入药中用，乌滑石，似黑色书石上，有青白腻纹，入用妙也。黄滑石似金颗颗圆，书石上有青及黑色者，勿用，杀人。冷滑石青苍色，书石上作白腻纹亦勿用。若滑石色似水白青色，书石有腻纹者真。凡使先以刀刮，研如粉，以牡丹皮同煮一伏时。出去牡丹皮，取滑石，却用东流水淘过，于日中晒干方用。

　　卷一　金石部

　　石膏

　　味辛甘。性寒无毒，入肺胃二经。主出汗解肌，缓脾益气，生津止渴，清胃消痰，最理头疼，与方解石相似，须莹净如水晶者真，鸡子为使，恶莽草、马目毒公、巴豆、畏铁。

　　按：石膏辛走肺，甘走胃，所以主发散，仲景名为白虎，盖有两义，一则以入肺，一则以其性雄。苟胃弱不食，及血虚发热者误用之，为害不浅。

　　雷公云：凡使勿用方解石，此石虽白，不透明，其性燥。若石膏出剡州若山县义清山，其色莹洁如水晶，性良善也，凡使之，先于石臼中捣成粉，以密绢罗过，生甘草水飞过，去水，令干，重研细，用之良。

　　卷一　金石部

　　青盐

　　味咸，性寒无毒，入肾经。主明目。止痛益气，坚筋骨，助水脏，除心腹痛。破聚癣疥疮。一名戎盐，一名胡盐。

　　按：青盐味咸，肾所宜也，故独入之，水脏既补，则明目坚骨等功，何足异耶？

　　卷一　金石部

　　食盐

　　味咸，性温无毒，入肾肺肝三经。主鬼蛊邪疰毒瓦斯，洗下部 疮，吐中焦痰癖，熨疝气及纳肾气，止霍乱及心腹卒痛，杀虫去风，明目固齿，白如霜雪者佳。炒研用。

　　按：食盐之咸，本归肾腑，肺即其母，肝即其子也，故并入之。本草云：食伤筋损肺水，肿及咳嗽血虚者忌之何也？盖以咸走肾，过多则肾不能胜而受伤。于是盗食母气，而肺气亦损，肺损则金还克木，夫肝主筋而藏血，肺主咳嗽而生水，数证之来，宁能免耶？

　　卷一　金石部

　　雄黄

　　味苦甘，性平有毒，不载经络。主杀精魅鬼邪，蛇虺蛊毒，山岗瘴毒，恶疮死肌，疥癣虫，百节中风，鼻中息肉，中恶腹痛。佩带之，鬼神不敢近，诸毒不能伤，胎妇辅女成男。

　　解藜芦毒，大块透明中无砂石者佳，研细，水飞用。

　　按：雄黄或以为黄金之苗，今有金窟处无雄黄，则斯言未足深信。夫孕妇佩之能转女胎为男，言若不经，然里中试之者往往获验，则有夺造化之功，非禀太阳之精，恶能臻此。杀蛊辟邪，宜其效矣。中其毒者，以防己解之。

　　雷公云：凡使勿用黑鸡黄，自死黄，夹腻黄，其臭似雄黄，只是臭不堪用，时人以醋洗之，三两度，便无臭气，勿误用也。次有夹腻黄，亦似雄黄，其内一重黄，一重石，不堪用。

　　次有黑鸡黄，亦似雄黄，如乌鸡头上冠也。凡使要似鹧鸪鸟肝色为上。凡修事，先以甘草、紫背天葵、地胆、碧棱花四件，并细锉，每件各五两，雄黄三两，东流水入瓦锅中煮，三伏时，方漉出，捣如粉。水飞澄去黑者，晒干再研，方入药用。其内有劫铁石，又号赴矢黄，能劫子铁。并不入药用。

　　卷一　金石部

　　紫石英

　　味甘辛，性温无毒，入心经。主咳逆邪气，宁心定惊，补不足，涂肿毒，又主妇人子户风寒，十年无孕。长石为使，畏扁青、附子、恶黄连、 甲、麦句姜。

　　按：紫石英为镇重之剂，又有紫赤色，心经之所由入也，心主血，妇人得之，则血受温补而胎可结矣。

　　卷一　金石部

　　赤石脂

　　味甘，性平无毒，入心经。主养心气，明目益精，疗腹痛下痢，痈疽疮痔，女子崩漏产难，下胞衣，恶大黄及松脂，畏芫花。

　　按：石脂色赤，宜入心经，腹痛诸证，皆火为之殃，崩漏诸证，皆血为之祸，心主血属火，得石脂以疗之，而更何庸虞哉？

　　卷一　金石部

　　寒水石

　　味辛甘，性大寒无毒，入五脏诸经。主内外大热，时行热渴，腹中积聚，解巴豆毒，凡使须姜汁煮之，汁尽为度，细研用，畏地榆。

　　按：寒水石即凝水石，性极寒冷，故于五脏靡所不入。过服令人肠胃受寒，不能饮食。

　　陶居云，夏月能为冰者佳，如此则举世不能得矣，似乎失言。

　　雷公云：凡使先用生姜自然汁煮，汁尽为度，细研成粉，然后用之。每修十两，用姜汁一镒。

　　卷一　金石部

　　花蕊石

　　味性经络，诸书不载。主金疮止血，产妇血晕，火 用。

　　按：花蕊之功，专主血证，能化瘀血为黄水，服之令人大虚，不宜轻用。若多用，服后当以

　　卷一　金石部

　　阳起石

　　味咸，性温无毒，入肾经。主肾绝阴痿，崩中漏下，症瘕结气。有云头雨脚及鹭鸶毛者真，桑螵蛸为使，畏菟丝，恶泽泻、官桂、蛇蜕、雷丸，忌羊血。

　　按：阳起石咸温之品，宜归水脏。崩漏症结，皆肾虚所。故咸疗之，难得其真，勿宜误用。

　　卷一　金石部

　　蓬砂

　　味苦辛，性温无毒，入肺经。主消痰止嗽，理喉痹，破症结，光明莹彻者佳。

　　按：蓬砂色白味辛，端入肺部，痰嗽等证，皆肺火也，故咸治之。

　　卷一　金石部

　　胆矾

　　味酸苦辛，性寒有毒，不载经络。主消热杀虫，止惊痫，吐风痰，鲜明者佳。

　　按：胆矾之功，大抵与白矾相类。惟能止惊，为少瘥耳。

　　卷一　金石部

　　青礞石

　　味辛甘，性平有毒，入肺大肠胃三经，主荡涤宿痰，消磨食积，研末细用。

　　按：礞石辛宜于肺，甘宜于胃。大肠者，肺家传送之官也，故都入之。大损元气，不可漫用。

　　卷一　金石部

　　无名异

　　味甘，性平无毒，不载经络。主金疮折伤内损，止痛生肌及长肉，消痈疽肿毒。

　　按：海内人云：石无名异绝难得，土无名异不甚贵重，岂《本经》说者为石，今所有者为土乎？用时以醋磨涂患处。

　　卷一　金石部

　　玉屑

　　味甘，性平无毒，入肺经。主除烦止渴，养神明目，宁心定惊，灭瘢痕，滋毛发，助声喉，美颜色。捣如米，苦酒浸之，消如泥，恶鹿角，畏款冬花。

　　按：玉屑色白性润，宜入肺部。肺得其养，则烦渴诸证何自而生。又主灭瘢云云者，亦以肺主皮毛，功效之所必及也。

　　卷一　金石部

　　自然铜

　　味辛平，无毒，不载经络。主破积聚，疗折伤，续筋骨，散血排脓，止痛定惊，亦主产后血邪。凡使须捶碎，以甘草水煮过，又用醋浸一宿，以泥包裹之，火 研细用。

　　按：自然铜，实铜坑中所产之石也。其色青黄如铜，不从矿炼，故名之。丹溪曰：自然铜，世以为接骨要药，不知接骨在补气补血，补胃补肾。俗医惟冀速效，以罔利而用之，亦未稔其燥散之祸耳。

　　雷公云：石髓铅，即自然铜也，方使勿用方金牙，其方金牙，真似石髓铅。若误饵，吐杀人，其石髓铅色似干银泥，味微甘。如采得，先捶碎，同甘草汤煮一伏时，漉出令干。入臼中捣了，重筛过，以醋浸一宿至明，用六一泥泥磁器中。约盛得三升以来，放文武火中，养三日夜，才干。便用盖盖了泥，用火 两伏时，去土，研如粉用。若修事五两，以醋两镒为度。

　　卷一　金石部

　　石燕

　　性凉无毒，味与经络，诸书不载。主五淋小便不利，肠风痔 。妇人产难，两手各握一枚，立验。研细水飞用。

　　按：《图经》云：石燕出零棱郡，今祁阳县沙滩亦有之，形似蚶而小，其实石也。观其主治，都是行下之功，食疗赞其补益，似未然耳。

　　卷一　金石部

　　磁石

　　味辛咸，性寒无毒，入肾经。主周身湿痹，肢节中痛，目昏耳聋，补劳伤，除烦躁消肿毒，令人有子。能吸重铁者佳，入火 红，醋淬七次，研绝细用。柴胡为使，恶牡丹，芥草，黄石脂。

　　按：磁石入肾，何也？盖以性能引铁，取其引肺金之气入肾，使子母相生尔，水得金而清，则相火不攻自去，故主治如上。然久服多服，必有大患，勿喜其功而忽其害也。

　　雷公云：凡使勿误用玄中石并中麻石，此二石真相似磁石，只是吸铁不得。中麻石心有赤，皮粗。是铁山石也。误服之，令人生恶疮，不可疗。磁石一片，四面吸铁一斤者，此名延年沙。四面吸得铁八两者，号曰续采石。四面吸得五两上下者为磁石。凡修事一斤，用五花皮一镒，地榆一镒，故悬十五两，二件并细锉，于石上捶碎，作二三十块，半磁石入磁瓶中，下草药，以东流水煮三日夜，漉出拭干，以布裹之，向大石上再捶，令细，入乳钵中，研极细如尘，以水飞过，又研如粉用之。

　　卷一　金石部

　　硫黄

　　味酸，性大热有毒，入命门经。主下焦虚冷，阳绝不起，头秃，疽痔癣疥，心腹 癖，脚膝冷疼，虚损泄精。莹净无夹石者良，甘草汤煮过用，畏朴硝、细辛、飞廉，忌百般禽兽血。

　　按：硫黄为火之精，宜入命门补火，盖人有真火，寄于右肾，苟非此火，则不能有生。

　　此火一熄，则万物无父，非硫黄孰与补者。太清云：硫禀纯阳，号为将军，破邪归正，返浊还清，挺立阳精，消阴化魄。戴元礼云：热药皆燥，惟硫黄不燥，则先贤常颂之矣。今人绝不用之，诚虞其热毒耳，然有火衰之证，余此莫疗。亦畏而遗之可乎？中其毒者，以猪肉、鸭羹、余甘子汤解之。

　　雷公云：凡使勿用青赤色，及半白半黄、半赤半黑者。自有黄色如雏鸡初出壳者为真。

　　凡硫四两，先以龙尾蒿自然汁一镒，东流水三镒，紫背天葵汁一镒，粟逐子茎汁四镒，合之搅匀，入瓦锅，用六一泥固济底下，将硫黄碎之，入于锅中，以前件药汁，旋旋添入水煮之，汁尽为度。再以百部末十两，柳虫末二斤，一簇草二斤，细锉之，以东流水并药等同煮硫黄二伏时，去诸药，取出用甘草汤洗了，入钵中，研二万遍，方妙。

　　卷一　果部

　　陈皮

