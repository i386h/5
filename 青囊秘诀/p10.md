<!-- { "loadSidebar": true } -->
　　人有腹痛骤甚，小便流血，左足不能伸者，人以为小肠生痈也，谁知是小肠之火太盛乎？夫小肠生痈，必屈左足，今左足不伸，明是生痈之证，而余独谓是火盛者何也？盖生痈必有其征，岂有一旦骤生而流血者乎？

　　痈久而脓生，脓欲尽而血出，岂有不溃不烂而先出血者乎？然左足之屈，则又何也？盖小肠与大肠不同，小肠细而大肠宽，宽者可以容邪，而细则难以容邪，此必然之理也。小肠受火煎熬，则肠中逼迫，不能舒畅，而左足应之，故暂屈而不能伸，不若生痈者长屈而不能伸也。万不可因足之不伸，即信是痈，而妄用解毒之药，其害大矣！然火毒与痈，从何而辨之？初病之时，辨其小便之有血无血耳。如初痛而足不伸，小便无血，乃是生痈。初痛而足不伸，小便有血，乃是火痛，断不差也。治之法，泄其火邪不必化毒，则痛自止而足自伸矣。

　　方用加味小柴胡汤治之：

　　柴胡（二钱） 黄芩（三钱） 人参（五钱） 茯苓（五钱） 半夏（一钱） 甘草（一钱） 生姜（三片）

　　大枣（三枚）

　　水煎服，一剂而足伸，二剂而血止，肠亦不痛矣。小柴胡汤非治小肠痈之药也，何以用之而效验之捷如此？

　　盖小肠之火盛者，起于肝木之郁也，木郁则火生，不敢犯心而犯小肠耳。夫火性炎上，今不上炎而反致下炽，拂其火之性矣，此小肠所以受害而作痛也。至于血流于小便中者，又是何故？盖小肠之血，为火所逼，恐火烁血干，故越出于小肠之外，直走膀胱，反使水道不行而流血也。小柴胡汤既舒其肝胆之气，则上炎之火气，其性即顺而不逆也，又得茯苓以分消其水气，则水顺流而不横，其血归经而不逆，自然气舒血和，而消毒矣，此方之所以奇耳。

　　秘诀：

　　加味小柴治肠毒，黄芩三钱参苓五，

　　夏草一钱加姜枣，二剂血止肠痈主。

　　此症用车苓连甘汤亦效：

　　车前子（五钱） 茯苓（一两） 黄连（三钱） 甘草（三钱）

　　水煎服。

　　秘诀：

　　又有车苓连甘汤，车前五钱苓两襄，

　　甘连三钱同煎服，止血通和此方良。

　　
