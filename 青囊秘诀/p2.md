<!-- { "loadSidebar": true } -->
　　草桂菊花各三钱，花粉三钱服四剂。

　　人有背痈长肉，疮口平满，忽然开裂流水者，人以为疮口之肉未坚也，谁知是色欲恼怒之不谨乎？大凡疮痈之症，最忌者房事，其次者恼怒也。犯恼怒者，新肉有开裂之虞，犯房事者，新肉有流水之患，然此犹些小之疮节也。其在背痈，犯恼怒者不过疾病，而犯房事者必致死亡！其疮口开裂者，必然色变紫黑；而流水者，必然肌肉败坏矣。当是时，必须急补气血，万不可仍治其毒。盖前毒未尽，断难收口，既经收口，复至朽坏，实新肉不坚，而自决裂也。况发背新愈之后，其精神气血，尽皆空虚，所以交合泄精，遂至变出非常，舍补气血，又安求生再活乎？然而即补气血，以些小之剂，欲收危乱之功，无异大厦倾颓，岂一木所能支哉？故又须大剂补之而后可。

　　方用定变回生汤：

　　人参（四两）黄芪（三两）山茱萸（一两）茯苓（一两）忍冬藤（二两）麦冬（二两）白术（二两）当归（二两）五味子（三钱）肉桂（二钱）水煎服，一剂而肉不腐，二剂而肉生，三剂而皮合，四剂而疮口平复矣。切戒再犯，再犯无不死者，即再服此方，亦无益也，可不慎乎？此方实救疮疡坏症之仙丹，不止疗发背愈后犯色怒之败腐也。人疑泄精以致决裂，宜用熟地以大补之，何故反置而不用？以熟地补阴最缓，而症犯实急，所以舍熟地而用气血之药，急拯其危，非熟地不可用而轻弃之也。此方服数剂之后，各宜减半，而多加熟地，以为善后之计可耳。

　　秘诀：

　　怒欲疮裂回生方，人参四两芪三两，

　　萸苓一两桂二钱，忍冬麦术二两当，

　　五味三钱四平复，再犯色戒定不长。

　　此症汤用补缝饮亦佳：

　　人参（二两）熟地（二两）白术（二两）当归（一两）麦冬（一两）山药（五钱）肉桂（二钱）附子（一钱）白芍（五钱）五味子（三钱）水煎服，十剂愈。

　　秘诀：

　　前方既用服此药，参术熟地二两着，

　　归麦一两药五钱，桂二附一五钱芍，

　　惟有五味用三钱，服之十剂可安乐。

　　人有夏月生背痈，疮口不起，脉大无力，发热作渴，自汗盗汗，方用参大补之剂，更加手足逆冷，大便不实，喘促呕吐者，人以为火毒太甚也，谁知是元气太虚，补不足以济之乎？夫痈分阴阳，疮口不起者，乃阴症而非阳症也。脉大似乎阳症，大而无力，非阴而何？发热作渴，此水不足以济火，故随饮随汗也。既是阴症似阳，用参阳药以助阳，正气足以祛阴而返阳矣，何以愈补而反作逆冷呕吐之状也？此阴寒之气甚盛，而微阳之品力不能胜耳。非助之以附子辛热之品，何能斩关入阵，以涤荡其阴邪哉！

　　方用助阳消毒汤：

　　人参（八两）黄芪（一斤）当归（四两）白术（四两）附子（五钱）陈皮（五钱）水煎成膏，分作两次服，凡自汗盗汗、逆冷呕吐诸症，俱可顿除。连服数剂，疮起而溃减半，又用数剂而愈。此方非治痈之法也，然以治痈之法而轻治此等之症，鲜不立亡，可见治痈而不可执也。大约阳痈可服消毒化疾之药，而阴痈不可用消毒化痰之药，舍痈从症，实治痈之变法，医者不可不知也。

　　秘诀：

　　夏月喘促背生疮，盗汗冷逆方无阳，

　　急取消毒参八两，一斤黄芪四两当，

　　白术亦四附五钱，陈皮二剂分服康。

　　此症方用起陷丹亦效：

　　人参（二两）白术（二两）熟地（二两）附子（一钱）当归（一两）麦冬（一两）五味子（三钱）肉桂（二钱）山药（五钱）白芍（五钱）水煎服，连服十剂愈。

　　秘诀：

　　补虚起陷用参术，二两熟地一钱附，

　　归麦一两味三钱，肉桂二钱山芍五，

　　若能一连服十剂，疮口下陷患自除。

　　人有背生痈疽，溃烂之后，或发热，或恶寒，或作痛，或脓多，或流清水，自汗盗汗，脓成而不溃，口烂而不收，人以为毒瓦斯之未尽也，谁知是五脏亏损，气血太虚之故乎？凡人气血旺盛，阴阳和平，何能生毒？惟其脏腑内损，而后毒瓦斯得以内藏，久之外泄，及至疮痈发出，其毒自不留内。然而脏腑原虚，又加流脓流血，则已虚而益虚矣。观其外而疮口未敛，似乎有余；审其内而气血未生，实为不足。治之法，当全补而不宜偏补，恐脏腑致有偏胜之虞也。方用十全大补汤最妙，以其合气血而全补之耳。然而用之往往不救者，非方之不善也，乃用方之不得其法耳。夫背痈何等之症，岂寻常细小之剂所能补之乎？故必须多其分两，大剂煎服，始克有应验之效。

　　余因酌定一方，以求正于同人：

　　人参（一两）当归（一两）黄芪（二两）熟地（二两）白芍（五钱）茯苓（五钱）白术（五钱）肉桂（二钱）川芎（三钱）甘草（三钱）水煎服，一剂有一剂之效也。世疑此方绝不败毒，如何化毒而生肉也？不知痈疽未溃之前，以化毒为先；既溃之后，以补正为急。即有余毒未尽，不必败毒也。盖败毒之药，非寒凉之品，即消耗之味也。消耗则损人真气，寒凉则损人胃气。真气损则邪气反盛，胃气伤则谷气全无，何能生肌长肉哉？惟十全大补汤专补真气，以益胃气，故能收全效耳。且此方不特治背痈之未溃，即疮疡之已溃者，皆宜用之，惜世人未知之也。

　　秘诀：

　　还有人参一两当，黄芪熟地整二两，

　　白芍茯苓术五钱，桂二芎草三钱当，

　　此是十全大补剂，自然毒化气血刚。

　　此症或疑十全大补汤无化毒之品，又有加减十全大补汤亦可用，备载于后。

　　人参（一两）白术（一两）当归（一两）熟地（一两）麦冬（一两）甘草（三钱）五味子（三钱）锦地罗（三钱）茯苓（五钱）黄芪（二两）水煎服。

　　秘诀：

　　加减大补亦妙方，参术归地麦两襄，

　　甘味地罗俱三钱，茯苓五钱芪二两。

　　肺痈论

　　人有胸膈之间作痛，咳嗽之时，更加痛极，手按痛处，尤增气急者，人以为肺经生痈也，谁知是肺热以成痈乎？夫肺为娇脏，药石之所不能到者也，故为治甚难。肺受热害，既已成痈，将何法以疗之乎？治之法，似宜泻火以救肺，然而肺药不可入，而肺之母为脾，脾经未尝不受药也，肺之克为肝，肺之贼为心，二经未尝不受药也。补其脾经之土，则土能生金也。平其肝经之木，则金不能克木也。清其心经之火，则火不来刑金也。三经皆有益于肺而无损乎金，则肺气得养，而后以消毒之品，直解其肺中之邪，何患肺痈之不治乎？

　　方用完肺汤：

　　金银花（五两麦冬（二两）玄参（三两）甘草（五钱）天花粉（三钱）茯苓（三钱）白芍（三钱）水煎服，一剂而痛减，二剂而内消矣。大凡肺痈之症，必须内消，而不可令其出毒。内消之法，总不外脾、肝、心三经治之，而别无求消痈之道也。或曰：肺之子肾也，独不可治肾以消痈乎？不知肺痈之成，虽成于火烁肺金之液，实因肺气之自虚也。补肾虽能使肺气不来生肾，惟是肺肾相通，补肾之水恐肺气不降，而火毒反不能速散，不若止治三经，使肺气得养，自化其毒，不遗于肾之为妙也。

　　秘诀：

　　肺金生痈五两金，麦冬二两三玄参，

　　甘草五钱三花粉，苓芍亦然痈自泯。

　　此症方用地罗甘桔玄参汤亦效：

　　麦冬（二两）玄参（二两）甘草（一两）锦地罗（一两）桔梗（五两）贝母（五钱）水煎服，二剂愈。

　　秘诀：

　　又有二两麦玄参，一两甘草一两锦，

　　桔梗贝母五钱研。二剂毒化妙如神。

　　人有胸膈作痛，咳嗽吐痰，更觉疼痛，手按痛处，痛不可忍，咽喉之间，先闻腥臭之气，随吐脓血，此肺痈不独已成，而且破矣。夫肺痈未破者易于消，已破者难于治，以脓血未能遽消耳。然治之得法，亦不难也。盖肺之所以生痈者，因肺之火不散也。然肺火之来，因肺气之虚也。肺虚而后火留于肺，火盛而后肺结为痈，不补虚而散火，而未成形者何以消，已成形者何以散，既溃烂者又何以愈哉？是虚不可不补，而补虚者将补何脏乎？必须补肺气之虚，而肺不能直补其气，补脾胃之虚，则肺气自旺矣。今痈已破矣，多吐脓血，则肺气愈虚，虽毒瓦斯犹存，不可泻其毒瓦斯，于补气之中而行其攻散之法，则毒易化而正气无伤也。

　　方用完肺汤：

　　金银花（二两）人参（二两）玄参（二两）天花粉（三钱）蒲公英（五钱）甘草（三钱）桔梗（三钱）黄芩（一钱）水煎服，一剂而脓必多，二剂而脓渐少，三剂而痛轻，四剂而又轻，五剂而疼痛而脓血亦止也，六剂而奏全功矣。此方补胃中之气，而即泻胃中之火，胃气旺而肺气自不能衰，胃火衰而肺火自不能旺，所以既能败毒，又能生肉耳。虽诸药不单走胃，然入胃者十之八，入肺者十之二，仍是治胃以治肺也。或问：“肺痈已破，病已入里，似不宜升提肺气，喻氏（《辨证录》作“南昌喻嘉言”）谓宜引之入肠，而先生仍用桔梗以开提肺气，恐不可为训”。嗟乎！余所用之药，无非治胃之药，药入于胃，有不下引入肠者乎？然而肺气困顿，清肃之令不行，用桔梗以清肺，上气通而下行更速，是则上之开提，下之迅速，可断言矣。

　　秘诀：

　　肺痈已破银花参，玄参二两粉三钱，

　　蒲公五钱甘桔三，黄芩一钱一同煎，

　　二剂三剂脓渐止，服至六剂痈自痊。

　　方用肺痈救溃汤亦神效：

　　玄参（一两）蒲公英（一两）金银花（四两）紫花地丁（五钱）菊花（五钱）甘草（五钱）陈皮（五钱）黄芩（三钱）桔梗（三钱）款冬花（三钱）水煎服，七剂愈。

　　秘诀：

　　消痈救溃参蒲银，地丁菊甘五钱陈，

　　芩桔款冬三钱入，水煎七剂痈回春。

　　人有久嗽之后，肺管损伤，皮肤黄瘦，咽喉雌哑，自汗盗汗，卧眠不得，口吐稠痰，腥臭难闻，惟闻喘急，毛悴色焦。喘嗽之时，必须忍气须臾，轻轻吐痰，始觉膈上不痛，否则大痛难堪，气息奄奄，全无振兴之状者，人以为肺中痈也，谁知是肺痿而生疮乎？此等之症，不易解救，然治之得法，调理又善，亦有生者。夫肺痈与肺痿不同，肺痈生于火毒，治之宜速，肺痿成劳伤，治之宜缓。大约火毒当补中而用泻，劳伤宜补中而带清。泻与清不同，而补亦不同。惟是泻中用补，可用大剂；清中用补，当用小剂，勿忘勿助，若有若无，始能奏功也。

　　方用养肺去痿汤：

