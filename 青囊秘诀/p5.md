<!-- { "loadSidebar": true } -->
　　人有先生乳痈，收口后不慎房事，以致复行溃烂，变成乳岩，现出无数小口，而疮口更加腐烂，似蜂窝之状，肉向外生，终年累月不愈，服败毒之药而愈甚，人以为毒深结于乳房也，谁知是气血大虚乎？夫乳痈成岩，肉向外生，而筋束乳头，则伤乳即伤筋也。此症必须急救，否则有筋弛难长之虞矣。夫筋弛而又泄精，泄精则损伤元气，安得不变出非常乎？当失精之后，即用补精填髓之药，尚不致如此之横，今既因虚而成岩，复见岩而败毒，不已虚而益虚乎？无怪其愈治而愈坏也。治之法，必须大补其气血以生其精，不必再泻其毒，以其病无毒可泻耳。

　　方用化岩汤：

　　茜草根（二钱）白芥子（二钱）人参（一两）忍冬藤（一两）黄芪（一两）当归（一两）白术（土炒，二两）茯苓（三钱）水煎服，连服二剂而生肉红润，再服二剂而脓尽痛止，又二剂漏管重长，又二剂痊愈，再二剂永不复发矣。此方全在补气补血，而不事消痰化毒之治。忍冬虽为消毒之药，其性亦补，况入于补药之中，亦纯乎补矣。惟是失精变岩，似宜补精，乃不补精而止补气血，何也？盖精不可以速生，补精之功甚缓，不若补其气血，气血旺则精生矣。且乳房属阳明之经，既生乳痈，未能多气多血，补其气血，则阳明之经既旺，自然生液生精以灌注于乳房，又何必复补其精，以牵制参之功乎？此所以不用生精之味耳。

　　秘诀：

　　化岩汤中茜草根，二两白芥一两参，

　　忍冬芪归亦一两，白术二两苓三钱。

　　方用延仁汤亦效：

　　人参（一两）当归（一两）白术（一两）熟地（一两）麦冬（一两）山茱萸（五钱）甘草（一钱）陈皮（五分）水煎服，四剂效。

　　秘诀：

　　乳岩宜用延仁汤，参归术地麦两襄，

　　山萸五钱一钱草，陈皮五分四剂良。

　　人有左乳忽肿如桃，皮色不变，又不痛，身体发热，形容渐瘦，人以为痰气郁结也，谁知是肝气之不舒乎？夫乳属阳明，而乳痈宜责之阳明胃经，余独言肝者何也？盖阳明胃土，最怕肝木之克，肝气不舒，则胃气亦不舒耳。况乳又近于两胁，正肝之部位也。与肝相远，尚退缩而不敢舒，与肝为邻，亦何敢恣肆而吐气哉？气不舒而肿满之形成，漫肿无头不痛不赤，正显其畏惧也。治之法，不必治阳明之胃，但治肝经之郁，自然毒消肿解矣。

　　方用加味逍遥散：

　　柴胡（二钱）川芎（一钱）甘草（一钱）人参（一钱）当归（三钱）白术（三钱）半夏（三钱）茯苓（三钱）陈皮（三钱）栝蒌仁（三钱）白芍（五钱）水煎服，服十剂而内消，去栝蒌再服十剂不再发矣。逍遥散善解肝气之郁，肝气郁解而胃气自舒矣。况益之栝蒌、半夏、陈皮，专能治胸中之积痰，痰去则肿亦易消也。

　　秘诀：

　　逍遥加味二钱胡，芎草人参一钱煮，

　　归术夏苓陈三钱，蒌仁亦三白芍五。

　　此症用归芍二通汤亦效：

　　当归（一两）白芍（五钱）柴胡（三钱）木通（一钱）通草（一钱）枳壳（二钱）穿山甲（一片）山楂（十个）桃仁（十粒）花粉（三钱）水煎服，二剂效，继续服。

　　秘诀：

　　归芍二通治乳岩，当归一两芍五钱，

　　柴粉三钱二通一，枳壳山甲楂桃全。

　　妇人产后，忽两乳细小，下垂过腹，疼痛难忍，人以为悬痈也，谁知是胃经气血之燥乎？盖胃为水谷之海，而多气多血之腑也。夫产后亡血过多，则胃中空虚，而饮食不能遽进，即进饮食，而各脏腑取给于胃甚急，则胃气困矣。胃气困而胃血则燥矣。胃血燥无以解各脏腑之纷争，且小儿又索母乳，则内外取资于胃，胃无以应。乳房者，胃之外廓也；乳头者，胃之门户也。胃苦内之纷争，欲避出于外而不可得，况小儿日夜吮咂，则两乳细小下垂，以至于腹，有外遁难藏，入地无门之状，此倒悬切肤之痛，至危之症也。治之法，急救胃气，而益之补血之味，则胃气润而不燥，胃气和平，自然分给于脏腑，又何至外痛而倒悬哉？

　　方用解悬汤：

　　人参（二两）川芎（二两）当归（四两）荆芥（三钱）炮姜（一钱）麦冬（一两）益母草（三钱）水煎服，四剂而乳头收，再四剂痊愈矣。此方用人参以生胃气于无何有之乡；用当归、川芎以生新血于危急之地；用荆芥、益母草以解脏腑之纷争，得归于经络；用麦冬、炮姜者，因阳明胃火之燥，未免火动而延烧，产后不宜寒凉之药，故用麦冬微寒之品，少解其火势之烈也。

　　秘诀：

　　乳垂疼痛解悬汤，参芎二两四归襄，

　　荆芥三钱益母草，炮姜一钱麦两尝。

　　此症方用玉浆丹亦效：

　　人参（二两）玄参（二两）麦冬（二两）当归（一两）生地（一两）麻黄（一钱）五味子（一钱）水煎服，二剂效。

　　秘诀：

　　润胃益气是玉浆，人参玄参麦二两，

　　归地一两麻黄钱，五味同麻二剂康。

　　肚痈论

　　人有生痈于小肚之间，断无阳毒之症，以其属于阴之部位也。阴位生阴毒之症，似乎至重，然治之得法，一用阳药，立可成功。无奈世人一见肚腹生疮，往往多用阴药以消毒，反致痈成难救之症，良可悯也！然余所谓阳药者，非散火祛风之药，乃补气温火之味耳。盖阴地而结成阴毒者，乃虚寒之故也。寒因虚而不行，毒因寒而郁结，故用热药以祛寒，自能寒解而毒散也。

　　方用祛寒救腹丹（按：《辨证奇闻》、《辨证录》改作避寒救腹丹，非是）：

　　白术（三两）金银花（三两）茯苓（三钱）肉桂（三钱）附子（一钱）当归（五钱）蛇床子（五钱）水煎服（按：《辨证奇闻》、《辨证录》当归作二两），一剂而痈消矣，倘已溃者三剂而脓尽肉生矣，四剂痊愈。此方用白术为君，专利腰脐之气，腰脐之气利，则下腹之部位尽利矣。佐以金银花、蛇床子以祛其毒气，则毒瓦斯易消矣。然恐寒凉之药不能直入，故加附子、肉桂，斩关突围而进也。惟是桂附术床俱是干燥之品，毒虽祛除，未免耗血，故用当归阳中滋阴，少制其燥，则阴寒散而又无阳旺之虞，所以既能奏功而又无后患也。

　　秘诀：

　　祛寒救腹术银三，苓桂三钱附一钱，

　　归床五钱一服消，已溃四剂妙如仙。

　　此症方用鸣宝丹亦效：

　　黄芪（二两）甘草（三钱）白术（二两）金银花（二两）车前子（五钱）蛇床子（五钱）柴胡（一钱）肉桂（一钱）贝母（一钱）山茱萸（一钱）水煎服，一剂消，二剂愈，加人参用之更妙。

　　秘决：

　　肚痈须用鸣宝丹，黄芪二两草三钱，

　　术银二两车床五，柴桂贝萸一钱添。

　　恶疽论

　　人有四肢之间，或头面之上，忽然生疽，头黑皮紫，痛楚异常，此阳症之毒也。治不得法，亦能杀人。盖阳症之毒，其毒甚骤，即用败毒之药治之，可随手而愈。然而疽与痈，实有不同。痈溃于内，而疽肿于外也。溃于内者，难于外治；肿于外者，易于内消。虽痈疽之毒，尽由内而发外，无不可内治而外愈也。而疽尤宜内治。

　　方用消疽汤：

　　夏枯草（二两）忍冬藤（二两）当归（二两）连翘（三钱）生地（三钱）地榆（三钱）天花粉（三钱）白芷（二钱）甘草（二钱）水煎服，未溃者二剂即消，已溃者四剂痊愈矣。

　　此方通治恶疽之方也，凡生疽者，以此方治之，无不神效。盖补血散毒，则血活而毒难留；凉血清火，则血寒而火易散，疽多阳症，所以治无不宜也。

　　秘诀：

　　消疽汤用夏桔草，忍冬当归二两搅，

　　连翘二地粉三钱，白芷二钱甘草好。

　　又治恶疽方：

　　荆芥（三钱）甘草（三钱）天花粉（三钱）当归（一两）玄参（一两）金银花（八钱）陈皮（一钱）蒲公英（五钱）牛蒡子（二钱）水煎服，若在咽喉者加桔梗三钱；若在下体者加地榆三钱。

　　秘诀：

　　又有一方治恶疽，荆芥甘粉三钱许，

　　归玄一两银八钱，陈一英五二牛子，

　　若在咽喉三钱桔，下体生兮加地榆。

　　疔疮论

　　人有生疔疮者，一时疼痛难忍，此阳毒而非阴毒也。但初生时，人最难辨。世人以生黄豆令病患口嚼，不知辛生之味便是疔疮，此辨证之诀也。其疮头必发黄泡，或现紫黑之色。更须细看泡中，必有红白一线，通出于泡外。大约疔生足上者，红线由足而入脐。疔生手上者，红线由手而入心。疔生唇上者，红线由唇而走喉。如见此红线透出，即在红线处用针刺毒血，以免毒攻心。若现白线之丝，则不必刺也。治之法，总以消毒泻火为主。

　　方用拔疔散：

　　紫花地丁（一两）菊花（一两）水煎服，一剂而红线除，二剂而疔毒散，三剂痊愈矣。若已溃烂，亦用此方，但加当归二两，不必四剂毒尽而肉生矣。

　　秘诀：

　　方名拔疔只二味，地丁菊花各两配，

　　毒若初起服三剂，已溃再加二两归。

　　此症用散疔散亦妙：

　　夏枯草（一两）紫花地丁（一两）连翘（三钱）水煎服，一剂即消矣。

　　秘诀：

　　还有散疔亦效味，枯草地丁一两计，

　　连翘三钱一剂消，何必琐碎服三剂。

　　唇疔论

　　人有生疔于唇上，或在口角之旁，或在上下唇之际，不必论其大小，皆因脾胃之火毒也。最宜速散，否则毒瓦斯炎炽，难于饮食，往往有腐烂而死者。然疔愈小，而其毒愈横也。治之法，宜急泻火毒，而又不可损伤脾胃之气，则毒不难散矣。

　　方用救唇汤：

　　金银花（一两）地丁（一两）甘草（三钱）桔梗（三钱）知母（一钱）白果（二十一个）水煎服，一剂而疼痛止，二剂而疮口消，三剂痊愈，未烂四剂，已烂五剂收功矣。此方治头面上之疔疮，俱可获效，而治口唇之疔，更为神验。白果、桔梗善走口唇，引银花、地丁至于生疮之处，则能尽解其毒也。

　　秘诀：

　　救唇汤能治唇疔，银丁两用甘桔梗，

　　知钱白果二十一，未烂四剂烂五功。

　　此症方用护唇汤亦效：

　　地丁（一两）麦冬（一两）玄参（一两）夏枯草（一两）甘草（三钱）水煎服，二剂效。

　　秘诀：

　　又有疗唇护吻汤，地丁麦玄枯草两，

　　再加三钱生甘草，服止二剂妙非常。

　　鬓疽论

