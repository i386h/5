<!-- { "loadSidebar": true } -->
　　人有腰眼之间，忽生疽毒，疼痛呼号，似乎阳症。然而腰肾之处，乃至阴之地，未可作阳疽治之。若竟阴症治之，则亦不可也。此症本于过忍其精，欲泄不泄，以成斯毒，似乎纯是阴分之过。但腰间去肾不远，肾火发而成毒，则阴中有阳，未可能以阴症治之也。必须合阴阳并治，以化其毒，则毒去如扫。倘不补阴而竟治毒，则肾气愈伤，而毒难速化矣。盖补阴而不补阳，则阴无阳不生，则毒深藏于肾宫而不得外泄矣。然而阴阳两治，则腰肾之气利而易奏功也。

　　方用两治汤：

　　杜仲（一两）当归（一两）白术（一两）防己（三钱）豨莶草（三钱）金银花（三两）甘草（三钱）水煎服，一剂轻，二剂而痛止，三剂痊愈矣。此方用白术、杜仲以利其腰脐，气通而毒自难结也。又得银花、当归之类，补中有散；而防己、直入肾宫以祛逐蕴热之毒，则阴阳无偏胜之虞，正有助而邪无纷争，自然三剂而成功也。

　　秘诀：

　　腰疽必须两治汤，杜归白术一两添，

　　再加三钱防莶甘，银花三两一齐煎。

　　此症用九灵丹亦效：

　　生地（五钱）丹皮（五钱）黑荆芥（三钱）甘草（三钱）防风（一钱）紫花地丁（一两）山萸（一两）炒白术（二两）熟地（二两）水煎服，连服二剂效。

　　秘诀：

　　又有腰疽九灵丹，生地丹皮各五钱，

　　黑芥草三防风一，地丁山萸一两添，

　　惟有焦术熟地二，连服二剂效如仙。

　　瘰疬论

　　人有生痰块于项颈，坚如石者，久则变成瘰疬，流脓流血，一块未消，一块又长，未几又溃，或耳下，或缺盆，或肩上，有流行串走之状，故名鼠疮，又名串疮，言其如鼠之能穿也。世人谓食鼠窃之物以成，而不然也。盖瘰多起于痰而成于郁，未有不郁而能生痰者，未有无痰而能成瘰 者也。世人必须以开郁消痰为治，然郁久则气血必耗，耗则气血更亏，若徒消痰而不解郁，或但开郁而不消痰，是以虚而益虚也，何能奏功？余谓此症，不若平肝而健脾，助土木相调而愈矣。

　　方用清串汤：

　　白芍（一两）白术（一两）柴胡（二钱）蒲公英（三钱）天花粉（三钱）茯苓（五钱）陈皮（一钱）附子（一钱）紫背天葵（五钱）水煎服，六剂痰块渐消，再服十剂而瘰化尽，再服一月痊愈。愈后可服六君子汤数十剂，以为善后之计，永不再发也。此方妙在蒲公英、天葵为消串之神药，然非佐之以白芍、柴胡，则肝木不平，非辅之以白术、茯苓，则脾土不健，何以能胜攻痰破块之烈哉？惟有攻有补，则调剂咸宜，更得附子之力，以引降药，直捣中坚，所以能愈宿疾沉于旦夕耳。

　　秘诀：

　　清串汤芍两白术，柴二蒲粉三茯五，

　　陈皮附草一钱用，紫背天葵五钱煮。

　　此症用康乐汤亦效：

　　白术（五钱）茯苓（五钱）夏枯草（五钱）半夏（三钱）炒香附（三钱）白附子（一钱）甘草（一钱）陈皮（一钱）连翘（二钱）白芍（一两）水煎服，十剂痊愈。

　　秘诀：

　　康乐术苓枯草五，制夏三钱炒香附，

　　白附草陈一钱用，连翘三钱芍两煮。

　　人有久生瘰，两项之间，尽已溃烂，串至胸膈之上，无非痰块，亦已头破而腐者，遂至身体发热发寒，肌肉消瘦，饮食少思，自汗盗汗，惊悸恍惚。此等之症，原系难治，然治得法，尚可救也。大约瘰疬初起，以解郁消痰为主，而佐之补虚以消其毒。病久宜以补虚为君，而佐之以解郁消痰。若徒以祛痰败毒为事，而不补气血之虚，鲜有不死矣！

　　方用转败汤：

　　人参（一两）当归（一两）土炒白术（一两）金银花（三两）白芍（三两）柴胡（二钱）制半夏（五钱）甘草（三钱）水煎服，四剂胸开痰消，再四剂而溃烂愈。将前方减半，再服十剂而痊愈矣。此方补虚多于消痰，解郁中而寓化痰，世人从未有知此治法者。倘一于攻毒，则愈攻而愈坏。此方实祛病之仙丹，而夺命之神品也。

　　秘诀：

　　参归一两土炒术，银芍三两二钱胡，

　　制夏五钱三钱草，八剂减半服十付。

　　此症用消瘰汤亦效：

　　熟附子（三钱）白术（一两）麦冬（一两）菟丝子（一两）白芍（一两）天葵（一两）人参（五钱）茯苓（五钱）甘草（三钱）贝母（三钱）水煎服，十剂轻，三十剂则痊愈矣。

　　秘诀：

　　消瘰三钱熟附子，术两麦冬菟丝子，

　　白芍天葵俱两用，参苓五钱三草贝。

　　顽疮论

　　人有患疮，经年累月而不愈者，世所谓顽疮也，言其冥顽不灵，无可如何之势也。然治之得法，亦可取效。盖人气血和平，断不生疮，即或生之，治之亦易。然则生疮者，乃气血之不和也。或因湿浸，或因热感，或因寒邪之交，遂至气结而不宣，血滞而不散，结于皮而皮生疮，结于肉而肉生疮，日久不愈，则脓血不净而生虫。疮口不收，人以为虫也，服杀虫之剂，而反伤其皮肉，且耗其气血，则气血愈虚，力难兼到。弃皮肉于膜外而罔顾，斯疮难痊，遂成顽矣。然治之者，以行气和血为主，虫与毒不计也。但血不易和，气不易行，非补养不能为功。盖气得补而气自行，血得养而血自流矣。

　　方用救顽汤：

　　连翘（一钱）柴胡（一钱）防风（一钱）当归（一两）白术（一两）熟地（一两）黄芪（一两）麦冬（一两）山萸（五钱）茯苓（五钱）制半夏（二钱）甘草（三钱）附子（二钱）水煎服，二剂而疮口必然发肿，不可恐惧，乃药力气血与疮相战也，是速愈之机；再服二剂不痛而痒矣。再服二剂痒止而肉生，再服二剂结HT 而愈，再服二剂永不再发矣。此方专以活血行气，得补之道也。气行血活，虫将安在？故不必杀虫而顽疮自除矣。

　　秘诀：

　　顽疮连翘柴钱防，归术地芪麦一两，

　　萸苓五钱制夏二，草三附子二钱襄，

　　二剂发肿四痒甚，再服四剂效非常。

　　此症用转神汤亦效：

　　人参（五钱）黄芪（五钱）当归（五钱）麦冬（五钱）熟地（五钱）天花粉（三钱）天冬（三钱）车前子（三钱）白术（四钱）甘草（二钱）荆芥（一钱）防己（五分）附子（三分）陈皮（三分）水煎服，一剂知痛痒，二剂大痛，又连服数剂则溃，去附子、防己、车前，加山萸四钱、五味子二钱，再服四剂则愈矣。

　　秘诀：

　　转神汤药效可计，归参麦五熟地，

　　粉天车三术四钱，草二荆一五分己，

　　附皮三分数付溃，去附防车加萸味。

　　人有内股生疮，敛如豆许，翻出肉一块，宛若菌状，人以为虫食向外翻也。谁知是肝经风热血燥之故乎？夫肝热则生风，乃内风而非外风也。然外风而自觉清凉，内风而实似蕴热。故外风宜散，而内风宜清。但清风而不补血，则热不能解，而风亦不能舒也。治之法，必须养血清热则火不燥，而热退则风自静，有何疮之不愈乎？

　　方用清风汤：

　　白芍（一两）川芎（二钱）人参（五钱）当归（五钱白术（三钱）栀子（三钱）丹皮（三钱）天花粉（三钱）沙参（三钱）柴胡（一钱）甘草（一钱）连翘（一钱）水煎服，连服数剂，则疮口自敛矣。此方滋血以养肝，非消肉以化毒，何以疮敛而愈也？盖疮成于肝木之旺，平肝则血无过燥之患，自然风散热退，而无延烧之祸也。若不平肝，而内用降火之品，外用退蚀之法，则虫反内蚀疮肉，肉愈损而元气愈虚，变出非常，正难救援耳。

　　秘诀：

　　清风汤用芍一两，川芎二钱五参当，

　　术栀丹粉沙参三，柴草连翘一钱尝。

　　此症用敛内汤亦效：

　　金银花（一两）白芍（一两）当归（一两）白术（五钱）茯苓（五钱）生栀子（三钱）柴胡（一钱）甘草（三钱）水煎，连服数剂。

　　秘诀：

　　敛内一两银芍归，术茯五钱三生栀，

　　柴一草三连剂服，清热养血治顽奇。

　　脚疽论

　　人有脚趾上，忽然发痒，而后作痛，指甲现黑色，第二日连脚趾俱黑，第三日连脚面俱黑，黑至腿上，过膝即死，亦无名肿毒之一种也。因人贪欢，过服春药，是火热之毒，非脚疽可比。若脚疽止黑在脚趾，而不至脚面也。然脚疽最凶，虽不如无名肿毒之横，而杀人则一也。盖脚为四余之末，宜毒之所不到者也，何以凶恶至此？正以谓毒所不到之处而毒聚不散，反出于脚趾之间，则毒盛非常，而治之不可轻视也。然则用泄毒之药治之可乎？而孰知不然。凡人身气血，周流上下，则毒瓦斯不能聚结于一处，惟气血亏损，不能遍走经络，而火毒恶邪，乃固结于骨节之际。脚疽之生，正因气血之亏，不能周流之故，安可单泄其毒，以再伤其气血乎？治之法，必须大补气血，而佐以泄毒之品，则安全之道也。

　　方用顾步汤：

　　牛膝（一两）黄芪（一两）石斛（一两）当归（一两）金银花（三两）人参（三钱）水煎服，一剂而黑色解，二剂而疼痛止，三剂愈。若已溃烂，多服数剂，无不愈也。此方用金银花以解毒，非用牛膝、石斛，则不能直达于脚趾；非用人参、归、芪，亦不能使气血流通以散毒也。故用此方治脚疽多效，即是无名肿毒用此方治之，亦可得生。世医用刀割去脚趾，亦是治法，不若此方于补中散毒。起死为生，既无痛楚之伤，又有全活之效也。

　　秘诀：

　　顾步汤药治脚疽，牛芪石斛一两归，

　　三两银花参三钱，未溃三剂溃四奇。

　　本症用地丁饮亦效：

　　紫花地丁（一两）甘菊花（一两）牛膝（一两）甘草（五钱）天花粉（三钱）水煎服，未溃二剂，已溃再服二剂收功，多服为妙。

　　秘诀：

　　又有脚疽紫地丁，甘菊牛膝一两同，

　　甘草五钱粉三钱，未溃二剂溃再功。

　　人有脚腿之上，忽然肿起一块，皮色如常又不痛，人以为痈疽也，谁知是气血大虚之故乎？夫痈疽而皮色不变，乃气血之虚，而曰非生痈也，其谁信之？嗟乎！气所以行血者也。气行则血行，气止则血止，若气血相活，纵有邪气亦难成肿。邪气之盛，由于气血之衰，其肿为痈，每每作痛，而色必变为红赤也。然是痈也，肿而不痛不赤，皮色不变，有肿名而无肿实，纯是气虚而血无以养，邪盛而气不能制也。治之法，宜补气以养血，何必化毒以祛邪哉？

　　方用补中益气汤：

