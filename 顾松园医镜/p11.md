<!-- { "loadSidebar": true } -->

　　桂性偏阳，不可轻试。温热中暑燥病，及阴虚内热之人，并一切失血之症，均为大忌，误投则祸不旋踵，慎之慎之。

　　吴茱萸 〔辛苦热，有小毒，入脾、胃、肝三经。开口者勿用，盐汤泡透焙干。〕燥肠胃而止久滑之泻，〔故四神丸用以治脾肾虚寒之滑泻。〕故阴寒而治心腹之疼。〔属火热者，不可误投。〕祛冷胀为独得，〔浊阴不降，胸中气逆满塞，宜用此苦热，以泄其逆气，非他药可代。〕疏肝气有偏长，〔独入厥阴有功。〕疝疼香港脚相宜，〔属寒湿者宜之，若因湿热者勿用。〕开郁杀虫至效，〔辛热走散开发，故开郁化滞多功，辛辣故杀虫。〕治吞酸必用，〔湿郁则热，热郁则酸，酸为肝味，故责之肝火。左金丸中，引黄连入肝，而去其湿热，此从治之义。〕祛痰冷如神。〔寒痰冷冻饮料停积，以致气逆咳吐，胸膈如有冷物上塞，饮热汤稍下者，用之如神，以其有温中下气之能也。〕凡病非寒滞者大忌。

　　蜀椒 〔辛热有毒，入脾、肾二经。闭口者杀人。〕杀蛔虫，〔蛔见椒则头伏。〕止泄泻。〔温脾胃，暖命门，则虚寒之泻可除。又能散风祛寒除湿。〕椒目〔苦辛〕利小便，消水肿。

　　非命门火衰，中气寒冷者大忌。

　　雷丸 〔苦寒，入胃、大肠二经。白者可用，赤者杀人。〕专主杀虫，〔湿热则生虫，寒能清热，苦能除湿杀虫。〕亦解蛊毒，〔苦寒能除辛热故也。〕无毒积者勿用。

　　芜荑 〔辛苦平，小者不可入药。〕最杀诸虫，能除疳枳。

　　多服损胃。

　　干漆 〔辛温有毒，入肝经。炒至烟尽为度。中其毒者，多食蟹及甘豆汤解之。〕行瘀血之神丹，〔瘀血见之，即化为水。〕杀诸虫之上品。

　　虚者及惯生漆疮者大忌。孕妇戒投。

　　皂荚 〔辛咸温，有小毒。刮去皮弦及子，酥炙。〕豁痰开胸膈，〔疏导壅滞，洗涤垢腻之功，取汁熬膏，丸如桐子大，每服十丸，治胸中痰结。〕搜风治癫疾。〔开窍通关，辛散杀虫之力，一方用皂刺三斤，烧灰蒸晒，研末，大黄煎汤空心调服一钱匕，下虫而愈。〕吹喉痹，熏便秘，〔二便因气秘不通者，烧烟熏之。〕杀虫治癣，〔醋熬嫩刺，涂癣甚良。〕敷毒消肿。〔便毒痈疽，醋熬膏敷之有效。〕性极尖利，无闭不开，无坚不破，为济急之神丹。皂角刺功用同皂英，更能直达疮所，为痈毒未溃之神药。

　　类中风症，多有阴虚，世人每用稀涎散吐之，是愈竭其津液也，法所最忌，孕妇亦禁。

　　巴豆 〔辛热，大毒，反牵牛。炒熟去油，只用厘许，不可过分。〕诸般积滞，〔痰食虫血是也。〕立皆荡涤；脏腑气血，悉被侵伤。辛热大毒，迅速下泻之厉药。明矾〔三钱煎溶，入豆七粒。〕同，〔去豆研，用少许。〕吹喉痹，出热涎，立开如神。

　　禀火烈之气，以少许着肌，顷刻发泡，况肠胃柔质岂能堪此乎！慎勿用。火能灼物，故主烂胎，孕妇大忌。

　　卷二·礼集

　　果部

　　莲子 〔甘平。入心、脾、肾三经。去心〕。交心、肾而君相之火邪俱靖，〔故治赤、白浊，梦遗滑精有功。〕浓肠胃而泻痢之滑脱均收。除崩中，止带下、〔脾得补而自能统摄也。〕频用能固精，常服令强健。〔土为元气之母，母气既和，则百病不生，而筋强骨健矣。〕生莲藕，〔甘寒，入心、脾二经。捣汁生用〕。涤热除烦，〔甘寒故也。〕消瘀止血，〔宋时御厨作血羹，削皮误落血中，遂散不凝，故后人用以破血多效，产家忌生冷，惟此不忌。又能止诸窍血者，以其性寒带涩故也。藕节功用相同。〕蟹毒可解，酒毒能消。熟莲藕，〔甘温。〕主补益脾胃。

　　石莲子〔苦寒。经霜后坚黑如石，堕水入泥中者良，状如榧子者大苦，产广中树上者，不宜入药。〕治噤口痢疾。

　　莲须 〔甘涩，入心、肾二经。〕清心、而诸窍出血可止，固肾、而丹田之精气无遗，可止泄泻，〔皆性涩之功。〕能黑须发。〔乃益血之效。〕荷叶 〔芳平，连蒂用。〕裨助脾胃，升发阳气，〔故张洁古积术丸方中，用荷叶烧饭为丸。〕治雷头风而颇效，〔头面疙瘩肿痛，或闻雷声，取其有震仰孟之象，类从之义也。〕疗诸血症亦多功。〔以其能祛恶血，留好血也。〕龙眼 〔甘平，入心、脾二经。〕补心虚而长智，〔为其能益血，补心长智，故别名益智。〕悦胃气以培脾，〔甘先入脾、胃也。〕除健忘与怔忡，能安神而熟寐。〔皆益血补心之效。〕大枣 〔甘平，入脾、胃二经。〕补脾胃而益气强力，〔脾得补而气益力强。〕润肺金而生津上咳。〔故虚损家宜之。〕治泄泻，〔补脾之力。〕调荣卫。〔邪在荣卫者，辛甘以解之，故同生姜和荣卫，生发脾胃升腾之气。〕中满者忌之，小儿疳病及齿痛痰热之人，俱不宜食，生者尤为不利，红枣功力稍逊。

　　胡桃 〔甘涩热，入肺、肾二经。〕益肾固精，〔益命门之药，空腹食之，最能固精。〕养血润燥，〔故有乌须发润肌肤之能。〕最治伤损，〔通润血脉之力，捣和酒服。〕善治铜毒。〔与铜钱共食即成粉，故误吞铜物，多食自化，或同荸荠食更佳。〕肺有痰热，阴虚吐衄等症，勿用。

　　芡实 〔即鸡头实，甘平，入脾、肾二经。〕补肾固精而遗浊有赖，〔故治小便不禁，遗精白浊，带下咸需之。〕益脾助气而泄泻无虞。

　　小儿不宜多食者，以其难消也。宜作粥饮甚良。

　　松子 〔甘微温。〕甘能益血润大便，温能和气，主风虚，〔甘温助阳气而通经，故有治骨节中风，及因风头眩，祛死肌，散水气之功。〕久服有裨。

　　梨 〔甘寒，入心、脾、肝三经。生用清热，熟用滋阴，不酸者良。〕润肺凉心，降火消痰，定咳嗽而止气喘，〔润肺降火消痰之功。〕除心烦而疗热狂。〔凉心降火之功。〕祛胸热痞塞，〔祛胸中之热结而痞塞除。〕治胃火呕吐，〔降胃家之火，而呕吐逆安。〕止消渴而利大肠，〔其性流利下行，故能利大便。〕解酒毒而贴火伤。〔亦能解疮毒，金石热气。切片贴汤火之伤，止痛不烂。〕治大人暗风失音不语，〔内热生风，所谓内虚暗风是也。痰火壅塞上窍，故失音，〕疗小儿风热昏蒙躁闷。〔由风热生痰，热痰壅塞，故昏迷躁闷。若因惊热生痰，亦用之。〕预食而防痈疽之将跋，〔凡人有痛处，口渴脉洪为痈疽将成之候，惟昼夜食梨，可转重为轻。膏粱之家，浓味酽酒，纵欲无节，必多痰火、卒中、痈疽之病，常食梨可免。〕频服而救噎膈之垂成。〔血液衰少，渐成噎膈者，同人乳、蔗桨、芦根汁、竹沥、童便饮之。〕时珍云：古人论痰，多主风寒，用药皆是桂、附，故不着其功。今人痰病，火居六、七，梨之能润肺、凉心、降火、消痰、解毒、治风热，诚为今时之要品，不可缺者也。

　　脾虚泄泻者勿用。

　　甘蔗 〔甘寒，入肺、脾、胃三经。入药捣烂绞汁用。〕止干呕而治吐治噎，〔以其有和中助脾，下逆气，泻火热之能〕消热痰而止咳止渴，〔亦下气除热，生津润燥之功。〕除烦热而宽胸膈，〔胸膈烦热既除，则自宽舒，甘寒泻火之力也。〕解酒毒而利大肠。〔故润大便，下燥结有神。〕胃寒呕吐，中满滑泄者忌之。

　　白砂糖 〔甘寒，入脾经。〕和中助脾，〔脾主中州，甘先入脾也。〕润肺缓肝，〔蔗浆煎晒，凝结如石，故名石蜜。能润心、肺燥热。肝苦急，急食甘以缓之，故能缓肝火。〕生津止渴，除咳消痰。〔甘寒除热之功。〕多食亦能害脾，以其味太甘耳。红者功用相仿，和血偏长，煎炼之久，而至紫黑；则未免有湿热之气。

　　多食损齿生虫。

　　荸荠 〔甘寒捣汁用。〕善化误吞铜物，〔同胡桃食一、二斤，即消如神。〕能除腹满胀大，〔除热消食故也。〕消宿食，〔以其有消坚削积之能。〕理黄胆止便血〔亦治血痢血崩。〕辟蛊毒。

　　〔皆除热之功也。〕孕妇忌食。

　　西瓜 〔甘寒〕解暑清热，消烦止渴，〔故有天生白虎汤之号。〕疗喉痹，漱口疮。〔降火之力。〕多食伤脾助湿作利。

　　甜瓜仁 〔即香瓜仁，甘寒，压去油用。〕破腹内之壅，治肠胃之痈。〔破溃脓血，最为肠胃内痈要药。而瓜仁与冬瓜仁同功。〕甜瓜蒂〔极苦〕性寒能涌吐。

　　柿霜 〔甘平，真者佳。〕润肺而化痰止嗽，清心而退热生津。

　　蒂〔苦温〕能降逆气，故治冷呃。

　　枇杷叶 〔苦平，入肺、胃二经。治肺病蜜水炙，治胃病姜汁炙。湿叶重一两者，气足堪用。粗布拭去毛，不净射肺，作咳难疗。〕走阳明则止呕治呃，入太阳则定咳消痰。〔长于降气，气降则火清痰顺，而呕呃咳喘诸症自宁〕。

　　胃寒呕吐及风寒咳喘者勿服。

　　橘皮 〔辛苦温，入肺、脾、胃三经。和中补脾胃，留白用；消痰理肺气，去白用。广中者最佳，福建者次之，陈久愈良。去蒂及浮膜。〕理气通滞，宽胸快膈，〔能去胸中滞气冷气，皆理气之功。〕开胃进食，助脾消谷，〔香以醒之，温以行之。〕宁嗽消痰，〔气利而嗽自止，痰自下，治湿痰寒痰痰饮，尤为最宜。〕止呕定泄。〔和胃调脾，理气通滞之效。〕治大肠气闭，〔人之一身，三焦相通，不过一气，故气闭脉浮佐杏仁用，血闭脉浮佐桃仁用。〕疗妇人乳痈。同补气药则益气，同泄气药则破气，同消痰药则祛痰，同消食药则化食，各从其类以为用。

　　中气虚者，勿同耗气药用；胃热呕者，勿同辛温药用；阴虚痰嗽，勿同星、夏等药用。橘肉生痰聚气。一物也，而相背如此。

　　橘叶〔苦平〕治乳痈。〔能散阳明厥阴经滞气。〕橘核〔苦平〕疗诸疝〔下气故也。〕青皮 〔即橘之小者，辛苦温，入肝、胆二经。麸炒。〕破滞气而削坚积，〔性沉而降，治石下之病如神。〕治胁痛而理疝疼，〔能疏通肝、胆二经滞气故也。〕止呃逆，〔性沉而降气，实者可用。〕消乳肿，引诸药至厥阴之分，〔以其为肝家引经之药。〕下饮食入太阴之仑。

　　性最酷烈，损人真气，不宜多用，虚者勿投。

　　香橼 〔辛苦温，入脾经。陈久者良，去白炒。〕治心下之气痛，助脾家之健运。

　　性虽中和，单用多用，亦损正气。

