<!-- { "loadSidebar": true } -->
　　蓬砂 〔即硼砂，辛苦咸凉，白者如明矾，黄者如桃胶。〕能解胸膈痰热，〔故止咳嗽，除噎膈，皆用取其软坚也。〕善疗咽喉肿疼，〔辛能散，苦能泄，咸能软也。〕治骨鲠如神，〔含化咽汁，脱然而失，柔物之功也。〕洗目翳颇效。〔去垢之力。〕敷口疮，〔口舌生疮，牙疳并效。〕而擦木舌肿强，点 肉而涂小儿阴 。〔肿大不消，涂之自愈。〕性能柔五金，去垢腻，消散克削药也。

　　宜攻有余，忌施不足，可暂用不可久服。

　　卷二·礼集

　　人部

　　发 〔苦温，入心、肝、肾三经。皂荚水洗净晒干，入罐盐泥固。 存性，研极细末。〕吐血、衄红、尽简，肠风、崩漏均求，〔发者血之余也，发灰走血分而带散，故所主一切出血症，亦是血见黑则止，治标之义居多，未可全仗其为补益。〕黄胆可投，〔取其有补阴消瘀血利，小便之功。〕外科最效。〔入诸膏药内，能消毒止痛，生肌长肉。〕经 成末，气味不佳。

　　胃弱者勿用。

　　人乳 〔甘平，入心、肺、肝、胆、肾五经。香甜浓白者可用，须清晨热饮，若晒为粉，入药甚佳，〕大补真阴，最清烦热，〔真阴得补，烦热自清。〕虚劳之玉液，〔曾有积年劳病，饮乳而痊，岂非大补真阴之效，〕噎膈之琼浆。〔因血液衰少所致，乳最滋养血液故也。〕治暗风不语，〔接命丹，同梨汁、竹沥用之，取其补阴清热消痰也。〕疗目赤泪流，〔乳浸黄连蒸过，点之有效。以目得血而能视也。〕瘦悴应用，〔常服令人肥白悦泽。〕养老犹宜。〔服乳歌云，丹田若是干涸时，咽下重楼润枯朽，清晨能饮一斤余，返老还童天地久。〕乳为血化，生于脾胃，摄于冲任，未受孕则下为月水，既受孕则留而养胎，产后变赤为白，上为乳汁，此造化玄微之妙，劫病延年之神丹也。滑泄不禁者勿服，与食同进，则成积滞发泻。

　　人胞 〔即紫河车，甘咸温，入心、肾二经。米泔洗净，锅内蒸透，捣烂拌干药末，或晒或烘。

　　一法用人溺或陈酒，煮极烂，捣和药用。〕诸虚损症，服之大效；〔得男女坎离之气而成。如阴阳两虚者，服之有返本还元之功。〕渐瘦悴者，食之甚良。〔荣血不足，精气亏损，致渐瘦悴，人胞得精血之气而结，从其类以补之也，绝非金石草木之类可比。和鸭煮食，勿令与知焉。〕益气养血补精，阴阳并补之神品，丹溪曰：气虚者同补气药用，血虚者同补血药用，治虚劳当同除骨蒸药用。

　　人溺 〔咸寒，入、肺、胃、膀胱三经。雪白者可角，炼成秋石，失其真元之气。不及人溺多矣。〕清天行狂乱，〔咸寒能除邪热，故别录主寒热头痛温气。〕解劳热骨蒸，〔凡阴虚火动，热蒸如燎，服药无益者，非此不除。〕行瘀而不伤其峻，止血而无患其凝，吐衄产家皆圣药，〔味咸走血，故治诸血病。褚澄云：喉有窍，咳血杀人，服寒凉百无一生，饮溲溺百无一死。吴球言：诸虚吐衄咯血，须饮小便最效，以其滋阴降火甚速也。产后即饮一杯，压下败血如神。〕损伤跌扑是仙方。〔凡一切伤损，俱宜服之，推陈致新，其功甚大。诸药恐无瘀血，反致误人，惟此万无一失。〕中暑昏倒，灌入即苏；〔外用土拥脐作窝，小便溺满之。又治火烧闷绝，绞肠痧痛，饮之俱效。〕咳嗽肺痿，久服皆良。〔饮入于胃，随脾之气，上输于肺，下通水道，而入膀胱，乃其旧路也。故能治肺病，引火下行。〕肺肾有火者，必需之物。

　　人中白主用相同，〔一人鼻衄仅存喘息，服之即止。〕兼治口舌诸疮。

　　阳虚无火，食不消，肠不实者，忌之。

　　金汁 〔即人中黄，苦寒入胃经。一法用瓮埋土中，棕皮绵纸札口，上铺黄土，粪汁浇土上，滤入瓮内，盆复盖泥，一年取出，清如泉水，全无秽气，年久弥佳，丹溪用甘草末，入竹筒内，木塞口，冬浸粪坑内，立春取出，悬风中阴干，破竹取甘草晒干用。〕治热病狂渴，清痘疮血热，解百毒有效，〔中蕈毒、虫毒、药箭毒最妙。〕封疔肿殊良，〔刮破热粪封之，干即易，一日疔根烂也。〕非阳明实热勿用。

　　妇人月水 〔咸平，邪术家谓之红铅，不可信用。〕女劳复病必用，〔热病新瘥，交接复发，身热烦躁，少腹阴囊牵引而痛。以余热未除，阴精复损之故，此能补阴除热，故主之。俗所谓来处来，去处去也。〕女劳色疸亦投。〔取其以类相从，以同气相感。〕月经衣，〔烧为末用。〕主用相同，兼敷男子阴疮溃烂。

　　污秽之物，合药及出痘，俱宜避忌。

　　卷二·礼集

　　兽部

　　龙骨 〔甘涩平，入心、肝、肾三经。忌铁器。火 水飞，酒煮晒干。一法用黑豆拌蒸，否则着人肠胃，晚年作热也。〕涩精止遗滑，固肠止泄泻。崩淋带下皆宜，肠风遗尿并简。脱肛与汗不止，扑之均效；鼻衄及耳中血，吹入尽良。〔皆取其涩以固脱也。〕非久病虚脱者，切勿轻用。

　　虎骨 〔辛温，槌碎去髓，酥涂炙黄，或酒或醋随宜。〕壮筋骨而治脚膝痿弱，步履不能；〔强悍皆在于胫，虽死而胫尤屹立不仆，取以类相从，借其气有余以补不足也。〕搜毒风而疗手足挛急，历节走痛。〔虎金也，风木也，木受金制，故风从虎，而其骨能入骨，追风定痛。其骨通可用，视病在某处，即用某处之骨。〕能止惊悸。

　　凡血不足以养筋骨痛者，宜少用。

　　虎肚 〔连滓秽 存性。〕主反胃吐食。

　　虎睛 〔羊血浸一宿，焙干捣粉用，须自获者真。〕能镇心安神。癫狂惊悸，皆用。又明目去翳障。〕鹿角胶 〔甘咸温，入肾、肝二经。寸截水浸七日，令软，火煮七日，渐渐添水，取汁熬膏用，捣霜用，一法浸软，刮去粗皮，锉屑置薄瓶内，牛乳浸一日，乳耗再加，油纸封口，用大麦水浸一日，铺锅底，安瓶，四围以麦填满，入水煮一沸后，水耗渐加，待屑软如面，取出焙研成霜用。〕益气满血，生精填髓，强筋骨，壮阳道。〔气属阳，其性补阳，故能益气。鹿与糜性俱极淫，一牡常御百牝，肾气有余，足于精者也，故皆能补肾益精壮阳。鹿则专补命门真阳，故治阳虚阴痿精寒之神药。〕除腰脊软痛，去肢体酸疼。补血生精填髓之功。〕经水后期须简，〔后期多属血虚。〕崩中不止宜投。〔崩中属气血两虚，有热须兼甘寒清热酸敛药同用。〕鹿茸 〔形如茄子，色如玛瑙红玉者良。烙去毛，酥炙，中有小虫，切不可鼻嗅。〕功力稍佳鹿角，〔角初生嫩者为茸，禀壮健之性，故能峻补肾家真阳之气。〕兼治齿牙动摇。〔属肾虚有热，宜地、冬、黄柏、五味为君，沙蒺藜、鹿茸为臣，龙齿牡蛎为佐，糜茸更宜。糜鹿二角，自生至坚，未及两月，大者至二十余斤，生长最速，此骨之至强者，故能健骨生齿，而摇动可固也。〕鹿生角逐恶血，消肿毒。〔醋磨涂之。〕鹿肾补肾气，强阳事。

　　鹿肉益脾胃，通血脉。

　　鹿精乃填精圣药。

　　鹿血为益血神丹。

　　鹿髓补阴强阳，润燥泽肌。

　　鹿山兽，属阳。夏至解角，阴生阳退之象也。糜泽兽，属阴，冬至解角，阳生阴退之象也。故鹿之茸角补阳，右肾精气不足者宜之；麋之茸角补阴，左肾真阴不足者宜之。时珍言：麋角益肾滋阴养血，治阴虚劳损，筋骨腰膝酸疼，一切血液衰少为病。主用相悬，不可不辨明而用之。

　　鹿之茸角，上焦有痰热，胃家有火，阳盛阴虚，吐血衄血者俱忌。

　　犀角 〔辛甘寒，入心、胃、肝三经。凡入药，须用生犀角，黑者为胜，尖更佳。锉屑置怀中即燥，捣粉用，入汤磨服尤佳。〕解百毒，〔胃为水谷之海，饮食药物，必先受之。犀食百草之毒，为阳明正药，故解百毒，以之煮毒药则无毒势矣。〕定心神而镇惊悸，〔心虚有火，则神气浮越，凉心清热，故能镇心止惊。〕除大热而止烦躁谵语，〔散邪解热，凉心清胃之功。〕破蓄血而疗身黄发狂，吐血下血蓄血并用，鼻衄耳衄均投。〔皆取其有凉血消瘀之能。〕治中风不语，〔心热有痰，而乱其神明，且舌为心苗，故不能言，凉心清热，消痰则愈。〕祛目昏障翳，〔目昏及生翳，皆属肝血虚而有热，兼肾水不足，此则能入肝清热。〕散风毒而去热闷，〔辛能散风，寒能清热解毒。〕疗癫痫而理喉痹，〔癫痫属心虚有热，喉痹属少阴君火，少阳相火炽盛，皆取其凉心清热，有效。〕发背痈疽共简，斑疹痘疮皆收。〔皆取其散邪清热凉血解毒。〕主用虽多，不过取其入心入胃入肝，散邪清热，凉血解毒之功耳。

　　非大热者勿用，妊娠多服，能消胎气。

　　羚羊角 〔咸寒，入肝经。外有二十四节挂痕，内有天生木胎，力抵千牛。须不拆元对，锉屑研极细用，免刮人肠。〕治筋脉挛急，历节掣痛，〔羊为火畜，而羚则属木，故角治肝经诸病。肝主风，在人为筋，此能平肝定风舒筋，又筋脉挛急，燥热所致，此则又咸能入血，寒能除热。〕散产后恶血冲心烦闷。〔有祛恶血下逆气之功。

　　〕癫痫狂乱均收，惊邪梦魇皆宜。〔癫痫狂乱，有因惊而得者。魂者肝之神也，发病则为惊骇，为梦魇，此能平肝安魂，故悉主之。〕定疝痛而消瘰 ，〔皆赖其入肝除热舒筋之功。〕辟邪恶而解诸毒。〔性灵而筋骨之精在角故也。〕治目昏而退翳，〔清肝热也。〕壮筋骨而起阴，〔热则骨消筋缓，咸寒入下焦除热，则筋骨强而阴自起。〕能除时疾瘴气寒热，〔辟邪解毒清热之功。〕可医热闷血痢噎塞。〔治热闷者，清热安魂也，治血痢者，凉血解毒也，治噎塞者，下气除热也。〕独入厥阴，清热平肝，定风舒筋，安魂散血下气辟邪解毒之要药。

　　肝经无热者勿用。

　　真阿胶 〔甘寒平，入肺、肝、肾三经。用乌驴皮阿井水煎成，真者色带油绿，光明脆彻，历夏不柔，亦无臭气，但最难得。贷者皆伪，杂皮造成，质浊气秽，不堪入药。〕止诸窍出血，除四肢酸痛，最疗偏风瘫痪，善定虚劳咳喘。〔阿胶之功专在水，以济水为天地之肝，阿井乃济水之眼，故入肝补血。治血症风症如神。乌驴皮合北方水色，以制热生风也。味咸又能入肾益阴，且其水清而重，性速下趋，故能定咳止喘，治瘀浊及逆上之痰，〕胎产并用，〔皆取其益阴补血之功。〕血痢甚宜。〔久痢伤阴故也。〕胃弱作呕吐，脾虚食不消者勿服，伪者反能滞痰不可用。

