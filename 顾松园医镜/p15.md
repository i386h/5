<!-- { "loadSidebar": true } -->
　　牛黄 〔甘苦凉，入心、肝二经。〕治癫痫狂乱，〔入心、肝而除热化痰，则神魂自安，〕疗惊悸健忘，〔清心化痰之效。〕幼科堪珍。〔小儿百病，皆胎毒痰热所生，心、肝二经所发，此能清心凉肝，除热化痰解毒故也。外科亦用，取其解毒之功。〕性善通窍，能堕胎，孕妇勿服。

　　牛乳 〔甘微寒，煮一、二沸温服。〕补血益阴，〔血液所化，补之以类，功效甚捷。病后虚弱尤宜。〕润燥除热，〔故有润大肠、泽肌肤，止消渴，解热毒之功。又云：患热风人宜食之，甘寒滋润故也。〕虚羸宜宝，噎膈堪珍。酥主五脏血枯火盛，大肠燥结。〔酥乃牛乳之精华，故能补五脏之血。甘寒滋润，故宜于血热枯燥之人。〕疗一切肺病，咳嗽脓血不止。〔益阴润燥除热之功。〕髓 〔甘温〕润肺补肾，填髓泽肌。

　　牛乳患冷气人忌之。与酸物相反，令人腹中 结，勿同食。泄泻者勿服，酥能利窍，骤食之使人遗精。

　　黄牛肉 〔甘平，病死者有大毒，能杀人。凡六畜自死者，俱不可食。〕补脾胃有益。〔色黄通脾，牛为土畜也。〕霞天膏 〔煮黄牛肉汁熬膏。〕诸痰症多灵，〔人之诸病，悉由于痰。然痰之生，因脾胃虚弱，不能运化所致，属脾胃虚者固宜，阴虚内热胶固之痰，亦须以此同贝母、花粉、竹沥之类消之。〕牛为稼穑之资，杀之有禁，不食此者，当有实福。

　　羊肾 〔甘温，入肾经。〕补肾气虚，益精髓，壮阳事，止腰疼。〔取以类相从者，借其气以补其不足，肾得补则精髓自益，而阳事强腰痛止。〕羊肉 〔甘温，入脾、肾二经。〕壮胃健脾益肾。〔形不足者温之以气，精不足者补之以味，气温味浓，故能益气补血，而有裨脾胃，故形气痿弱虚羸不足者宜之。〕羊肝胆 〔俱苦寒。〕清肝明目退翳。〔以肝开窍于目，肝血少胆汁减则目昏，肝热则生翳也，目赤肿痛皆用之。〕羊血 〔咸平，生用。〕丹石毒发，饮之即解〔如丹砂、水银、轻粉、砒霜、硫黄诸石药毒。〕误吞蜈蚣，灌即吐出，〔猪血亦可，不入桐油。〕羊肉性热，天行热病，疟痢后大忌。疮家亦忌。

　　猪脊髓 〔甘寒〕补虚劳之脊痛，益精髓以除蒸。〔丹溪治虚损，补阴药多用和丸取其通肾命，以髓补髓也。〕猪心血共朱砂而镇心止惊。

　　猪肺同苡仁而保肺蠲咳。

　　猪肚主补脾。

　　猪肾取引导。〔不能补益。〕猪胰能润肠祛垢。〔故治久痢，退目翳用之，多食能损阳薄肠。〕猪脬治遗溺疝痛。

　　猪胆疗目赤。

　　猪脂通二便。

　　猪肠入槐花以治脏毒。

　　猪蹄下乳汁而洗溃疡。〔以其能消毒瓦斯。祛恶肉也。〕猪为水畜，其肉虽寒，入胃便作湿热，热则生痰动风，无益于人。头肉、有病者食之生风发疾，脑损，阳道临房不能行事。舌能损心、肝伤人，以临宰惊气入心，绝气归肝故也。血能破血损阳，并不宜多食。

　　狗阴茎 〔咸温，打扁，酥涂炙。〕治阴痿不起，令坚强热，大补精髓，能生子。〔其气味功用，与白马阴茎、驴阴茎相似。性专补命门真火，故能令阳道丰隆，精暖盈溢，使人生子也。〕牡狗肉〔咸温，入脾、肾二经。反商陆。病犬及自死者不可食，黄色黑色而肥者良。〕填精壮阳，暖腰膝而实下焦，补胃温脾，浓肠胃而益气力。〔皆温暖脾、肾之功。〕性专助阳，阳胜则发热，动火生痰，阴虚者忌之，阳道易举者勿用。孕妇食之，令子无声。热病后食之，杀人。道家以犬为地厌，忌食。

　　海狗肾 〔一名温肭脐，咸大热，酒浸炙。此物多伪，湿润如新，置睡犬旁，即惊跳起者方真。〕固精气，壮阳道。

　　阴虚火动者大忌。

　　麝香 〔辛温，勿近鼻臭，恐白虫入脑患癞。〕通关利窍，穿筋透骨。〔芳香走窜飞扬，内透骨节脏腑，外彻筋肉皮毛。〕杀虫，〔辛苦故杀虫。〕催生堕胎，〔开窍之功。〕消瓜果酒积，〔果得麝则坏，酒得麝则败故也。〕敷蛇鼠蚕伤。〔性善，啖蛇故也。〕东垣云：搜骨髓之风，若风在肌肉者，误用之，反引风入骨。丹溪云：五脏之风，忌用麝香，以泄胃气，故症属虚者，概勿施用，必不得已，亦宜少用。劳祛人，及孕妇不宜佩戴。

　　卷二·礼集

　　禽部

　　鸭 〔甘寒，入肺，肾二经。〕补虚劳而除骨蒸，〔宜用乌骨白鸭，取金水清肃之象也。〕治水肿而利小便。〔宜用青头雄鸭，煮汁饮之，取水木生发之象也。〕野鸭 〔甘凉〕补中，大益病患。

　　乌骨鸡 〔甘平，入肝、肾二经。〕补劳虚羸弱，治崩中带下。〔益阴则冲、任、带三脉俱旺矣。〕鸡为阳禽，属木应风，惟白毛乌骨者，性属阴，而为补血益阴之品。

　　鸡子 〔蛋〕〔白寒黄温，全甘平。宜生用。〕除烦热而清咽喉，〔指暴失音言。〕定咳逆而止久痢。〔皆补阴血，解热毒之功也。〕鸡裹金 〔炙研〕消积滞。

　　鸡肠 〔炙研〕止遗尿。

　　鸡肝取其引药入肝，疗疳积目昏，雄鸡冠血用以涂面灌口，治中恶卒死。

　　雀卵 〔酸温，五月取之。〕强阴茎而壮热，益精髓而多男。〔雀属阳，而气温性淫，故强壮阳事。《内经》用治血枯症，以其益精血耳。〕肉 〔甘温不可合李食，服白术人忌之。〕功用相同。〔同蛇床子熬膏，和药丸服，补下甚效，唐明皇服之有验。〕阴虚火盛者忌之。孕妇食之，生子多淫。

　　五灵脂 〔寒号禽粪也，甘温入肝经。研细酒飞去砂，晒。解蛇蝎蜈蚣伤毒。〕治周身与心腹胁肋诸痛，疗疝气及产后儿枕作痛。〔皆取其散血和血之功。〕长于破血行血，一切瘀滞作痛者，用之如神。

　　性极膻恶，脾胃虚弱者不能胜也。

　　卷二·礼集

　　虫鱼部

　　蜂蜜 〔甘平，入胃、脾二经。忌生葱。凡蜜一斤，入水四两同炼，去沫，滴水不散为度，青赤酸者不堪入药。〕调和百药，化解诸毒。润能滑肠，可行初痢之积滞；〔生地汁，生蜜浆和匀，顿服一碗，积自排出。〕甘能缓急，善止诸般之疼痛。〔如心腹肌肉，及疮毒丹毒汤火诸痛，又诸鱼骨鲠，咽之令下。〕同生葱莴苣食，令人利下，同 食，令人暴亡。

　　龟甲 〔咸寒，入心、肾二经。或酥或酒，或醋或猪脂，或黄蜡涂炙，捣小块用。若 末入丸散，恐中湿则遂其变化之性，成 瘕于腹中，故经言中湿有毒，煎胶用良。〕补肾退骨蒸，〔禀北方之气，至阴之物，故所主阴虚血弱，腰脚酸疼，骨蒸寒热诸病。《别录》谓其能令人食者，除热之功也。〕养心增智能。〔心藏神，龟性神灵，借其气以相通，且得水火既济之义，实非补心之正药。〕截疟，理伤寒劳复寒热；〔久疟则阴伤劳复，寒热由阴虚而邪热为病，故皆用以补阴。〕续筋骨，治劳倦四肢无力。〔补阴虚之功也。《本经》治湿痹，四肢重弱者，亦肾阴虚而邪气易犯，养正则邪自除。〕泄痢久而能止，〔肾司二便，久泄久痢不止，下多亡阴，当求责肾，且其性又能益大肠也，产后下痢尤宜。〕肿毒起而可消。〔妇人乳毒，阴蚀阴疮甚效。一方治发背初起。以龟甲黄蜡炙透内服外敷有神。〕治小儿囟门不合，〔肾主骨，以肾虚故不合。〕医妇人漏下赤白。〔叔和云：崩中日久为白带，漏下多时肾水枯。此有大补阴之功。〕疗五痔如神，〔益阴除热故也。〕敷 疮至效。〔小儿头耳口吻诸疮，并 末敷之。〕龟鹿皆永年，龟首藏向腹，能通任脉，取下甲以补阴血，鹿鼻反向尾，能通督脉，取上角以补精气。

　　肾虚无热者，孕妇亦忌。

　　鳖甲 〔咸寒，入肝经。或酒或醋炙黄捣碎。〕除阴虚寒热往来之要药，主劳瘦骨蒸吐血之上剂。〔阴虚即精血虚也。凡寒热属阴虚者，皆用，故产后血虚发热最宜。劳热骨蒸，则饮食不为肌肤，此能益阴除热，故悉主之。治吐血者，以其为肝经血分之药，兼能下瘀血也。〕疟疾劳复， 瘕坚积咸收用；〔凡阴虚人，或作劳，或房劳，疟发于阴，或疟疾多热久不解者，必用之以益阴除热而消散。故劳复，女劳复亦为必须之药，食复及小儿胁下坚亦用。疟母必需者，以其有咸能软坚破积消瘀之功。〕经行先期，漏下五色共寻求。〔皆益阴除热之功。〕鳖色青，主治皆肝症。龟色黑，主治皆肾症。同归补阴，食有分别。

　　凡阴虚人胃弱呕恶，脾虚泄泻者勿用。能堕胎，孕妇亦忌。

　　鲤鱼胶 〔咸甘〕补肾止遗滑，益精多子嗣。性极粘腻，为添精益髓，止滑之神品，近人用之甚效。宜入丸剂，若入汤液，胃弱人恐难胜受。

　　真珠 〔咸寒，入心经。绢包入豆腐中，煮一炷香，研细方可用。〕安魂定悸，除热解毒。〔痘毒、疔毒皆效。〕眼科用以点目退翳，外科用以收口生肌。

　　田中螺汁 〔甘大寒。〕膈症宜投，〔取其甘寒清胃。〕黄胆可服，〔以其能利湿热也。〕点目热赤痛，涂痔疮肿疼。〔寒能除热也。〕大肠脱肛，鸡翎刷之，托上而如神；小便不通，同盐捣敷脐下而立应。

　　雄晚蚕蛾 〔是第二番者，咸温有小毒，炒去翅足。〕强阳不痿，止精不泄。〔以其性淫，出茧便媾，交接不倦，咸温而暖水脏故也。〕阴虚火旺者勿用。

　　晚蚕砂 〔味辛甘温。炒。〕主疗风湿，〔属火性燥，能胜风祛湿，故主中风瘫痪，皮肤顽痹症疼痛，外兼炒熨有神，〕可涂目烂，〔烂弦风眼，用麻油浸三日，研细抹患处，不论新旧即愈。〕牡蛎 〔咸寒，入肝、肾二经。火 ，或童便、或醋淬之。〕盗汗梦遗，便浊均收，溺频带下，崩淋并简，〔皆取其咸能走血，咸能入肾，寒能除热，涩能固脱也。又咸能软坚，故又有化痰消瘰 积块之功。〕虚而热者宜之。

　　有寒者勿用。

　　海螵蛸 〔乌贼鱼骨也。咸微温，入肝经。炙黄，文顺者是真，横者勿用。〕崩淋带下并简，肠风不止宜求。〔味咸入血，性涩能收也。〕瓦楞子 〔咸平，火 醋淬。〕化痰积至效，消血块殊灵。〔咸走血而软坚也。〕穿山甲 〔辛微寒，有毒，入肝、胃二经。炙黄，或酥或醋，或溺涂炙，或油煎，或土炒，随宜。〕搜风逐痰，破血开气，〔性专行散故也。〕下乳汁多灵，〔通经脉之功。〕截疟疾至效，〔治疟用之者，恐其经络阴阳相隔阻，药力难骤入故也。〕消肿毒须用，治痛痹宜求。〔穴山而居，寓水而食，能走窜经络，无处不到，直达病所成功。患病在某处。即用某处之甲更效。〕性猛不可过服。

