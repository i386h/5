<!-- { "loadSidebar": true } -->
　　诊贵提纲，如左手为阳，右手为阴，数躁为阳，迟慢为阴，浮取为阳，沉取为阴，有力为阳，无力为阴，长大为阳，短小为阴。明乎此，而脉之大纲已在是矣。故曰：约而言之，只浮沉迟数，已见其梗概。经云：知其要者，一言而终，不知其要，流散无穷，此之谓也。

　　脉贵有神，如六数七极，热也，脉中有力，即有神矣，为泄其热，三迟二败，寒也，脉中有力，即有神矣，为去其寒。若数极迟，则脉中不复有力，为无神也，而遽泄之，去之，神将何根据耶？关前一分，人命之主，左为人迎，以察外因。故曰：人迎盛坚者，伤于寒。右为气口，以察内因。故曰：气口盛坚者，伤于食。盖寸关尺各占三分，共成寸口，故知关前一分，正在关之前一分也。凡人生死之机，吉凶之故，蔑不于是推求，以肝胆主天地春升之令，万物之始生，故人迎违度则生生之本亏；脾胃得天地中和之气，万物之长养，故气口先拨，则资生之元废，所以为人命之主也。

　　脉无根，有两说：一以尺中为根。脉之有根，犹树之有根，枝叶虽枯槁，根本将自生。盖两尺属肾水，水为天一之元，先天命根也。难经曰：上部无脉，下部有脉，虽困无害。叔和曰：寸关虽无，尺犹不绝，何忧殒灭。谓其有根也。若肾脉独败，是无根矣。一以沉候为根。经曰：诸浮无根者死，是谓有表无里，是谓孤阳不生。阴阳互为其根，阴既绝矣，孤阳其能独存乎？二说似乎不同，实则一致。两尺为肾部，王宗正云：诊脉之法，当从心肺俱浮，肝肾俱沉，脾在中州，是沉候之六脉皆也。然则两尺之无根，与沉取之无根，总之肾水绝也。

　　难经曰：经言脉不满五十动而一止，一脏无气也。何脏也？盖人吸者随阴入，呼者随阳出，今吸不能至肾，至肝而还，故知一脏无气者，肾气先绝也。然则五脏和者气脉长，五脏病者气脉短，观此一脏无气，必先乎肾，如下文所谓二脏三脏四脏五脏者，当自远而近，以次而短，则由肾而肝，由肝而脾，由脾而心，由心而肺，故凡病将危者，必气促似喘，仅呼吸于胸中数寸之间，盖其真阴绝于下，孤阳浮于上，此气短之极也。医于此际，而欲平之散之，未有不随扑而灭者，良可哀也。

　　浮沉迟数滑涩，即此六者之中，而复有大相悬绝之要，夫浮为表矣，而凡阴虚者，脉必浮而无力，是浮不可一概言表，可升散乎？沉为里矣。而凡表邪初感之甚者，阴寒束于皮毛，阳气不能外达，脉必见沉紧，是沉不可一概言里，可攻内乎？迟为寒矣，而伤寒阳明病，脉迟不恶寒而发热，身重腹满气喘，手足 然汗出，此属攻里之候，是迟不可一概言寒，可温中乎？数为热矣，而凡虚损之候，阴阳俱亏，血气败乱者，脉必急数，愈数者愈虚，愈虚者愈数，此宜壮水之主，是数不可一概言热，可寒凉乎？微细类虚矣，而痛极壅闭者，脉多伏匿，是微细不可一概言虚，可骤补乎？洪弦类实矣，而真阴大亏者，脉见关格，〔盛于平脉四倍。〕是弦不可一概言实，可消伐乎？是于纲领之中，而复有大纲领者存焉，善为诊者，所宜察也。

　　有从症不从脉者，如阳明病，脉迟而见下症，用承气汤是也。有从脉不从症者，如结胸症具，本当下以开其结，若脉浮大，则表邪未尽，下之是令其结而又结，故下之则死。此宜从脉而治其表邪是也，举此逐例而推之。

　　脉有亢制。经曰：亢则害，承乃制。亢者，过于上而不能下也。承者受也，亢极则反受者也。如火本克金，克之太过则为亢；而金之子为水，可以制火，乘其火虚来复母仇，而火反受其制矣。如阳盛者，脉必洪大，至阳盛之极，脉反伏匿，阳极似阴也。阴盛者，脉必细微，至阴盛之极，脉反燥疾，阴极似阳也。凡过极者，反兼胜已之化也。

　　富贵之人，中虚而体娇，脉常不足，贫贱之人，中实而坚强。脉常有余。肥人气居于表，脉常浮洪，瘦人气敛于中，脉常沉数。性躁者五至方为平脉，性缓者四至便作热医。北方之人，每见实强，南方之人，恒多软弱。少壮之脉多大，老羸之脉多虚。酒后之脉常数，饭后之脉常洪，远行之脉必疾，久饥之脉必虚。室女尼姑，孤阴无阳，脉必沉弱。婴儿赤子，纯阳无阴，脉常七至。若斯数者，乃形气之异同，可不随人以变通哉！男子之脉，左大为顺，左为阳也，女人之脉，右大为顺，右为阴也。男尺恒虚者，象离中虚也；女尺恒盛者，象坎中满也。

　　老者脉宜衰弱，若过旺者病也，壮者脉宜充实，若衰弱者病也。虽然老者脉旺而非躁，此禀之浓，寿之征也；如其躁疾，有表无里，此名孤阳，死期近矣。壮者脉细而和缓，三部同等，此禀之静，养之定也，若细而劲直，前后不等，死期至矣。

　　春弦夏洪，秋毛〔涩也〕冬石，〔沉也〕各随时令而见，此为平也，如春宜弦，而得洪脉者，至夏必死，得涩脉者，至秋必死，得沉脉者，至冬必死，为真脏之气先泄也。其象先见于非时，当其时不能再见矣。

　　六脉有表无里，如濡脉之类，此名脱阴，六脉有里无表。如弱脉之类，此名脱阳；六脉暴绝，此阴阳俱脱也。脱阴者目盲，脱阳者见鬼，皆主死也。

　　经曰：人迎〔结喉之旁，阳明表脉。〕候阳，气口〔六部为太阴里脉，〕候阴，故人迎独盛〔盛于平常之脉，〕四倍以上为阳脉，偏盛之极，则六腑之阴脱，曰格阳，气口独盛四倍以上为阴脉，偏盛之极，则五脏之阴脱，名曰关阴；人迎与气口俱盛四倍以上，为阴阳脉俱盛之极，则脏腑之阴俱脱，故曰关格。皆谓之阴脱者，盖以脉盛之极为无阴，无阴则无根，而孤阳浮露于外耳！凡犯此者，必死无疑。尝见人有脉则坚盛至极，症则喘息日增，甚至手颈通身之脉，俱为振动不已，是皆酒色伤精所致，终至不救。故经曰：五脏主藏精者也，不可伤，伤则失守而阴虚，阴虚则无气，无气则死矣！其即关阴格阳之谓欤！遍考内经，并无三关名目，后世幼科察三关，特异端之说耳，不足凭也。凡治小儿者，必察气口之脉，面部之色，呼吸之声。小儿之脉，但求于大小缓急虚实六者之间，可以尽之，不必多岐也。

　　小儿脉法，以一指取寸关尺三部，六至为和平，七至为热，四、五至为寒。

　　冲阳者，胃脉也。〔一名趺阳，在足面大指间，五寸骨间动脉是也。〕凡病势危笃，当侯冲阳，冲阳绝，死不治，资生之本绝也。

　　太溪者，肾脉也。〔在足内踝后跟骨上，陷中动脉是也。〕凡病势危笃，当候太溪，太溪绝，死不治，资始之本绝也。

　　卷三·乐集

　　持脉真诀

　　浮〔属阳〕浮在皮毛，如水漂木，举之有余，按之不足。

　　浮脉为阳表病居，〔三秋得令知无恙，久病逢之却可惊〕迟风数热紧寒拘。浮而有力多风热，〔表实则有力也。〕无力而浮〔表虚〕是血虚。

　　寸浮头痛眩生风，或有风痰聚在胸，关上土衰兼木旺，尺中二便不流通。〔下焦〕浮而盛大为洪，浮而软大为虚，浮而细软为濡，浮而弦芤为革，浮而无根为散，浮而中空为芤。

　　沉〔属阴〕沉行筋骨，如水投石，按之有余，举之不足。

　　沉潜水蓄阴经病，数热迟寒滑有痰。无力而沉〔里虚〕虚与气，沉而有力〔里实〕积并寒。

　　寸沉痰郁水停胸，〔又主血〕关主中寒痛不通，尺部浊遗并泄痢，肾虚腰及下元 。

　　沉而细软为弱，沉而弦劲为牢，沉而着骨为伏。

　　迟〔属阴〕迟脉属阴，象为不及，往来迟慢，三至一息。

　　迟司脏病或多痰，沉痼 瘕仔细看；有力而迟为冷痛，迟而无力定虚寒。

　　寸迟必是上焦寒，关主中寒痛不堪，尺是肾虚腰脚重，溲便不禁疝牵丸。

　　迟不流利为涩，迟而歇止为结。

　　数〔属阳〕数脉为阳，象为太过，一息六至，往来越度。

　　数脉为阳热可知，只将君相火来医，〔阳数君火，阴数相火。〕实宜凉泻〔有实火。〕虚宜补，〔无力虚火。〕肺病秋深却畏之。〔肺为金脏贼邪，秋为克令凶征。〕寸数咽喉口舌疮，吐红咳嗽肺生疡，〔数而虚主肺痿。〕当关胃火并肝火，尺属滋阴降火汤。

　　数而流利为滑，数而弦急为紧，数而有止为促，数如豆粒为动，数而过极为疾。

　　滑〔阳中之阴。〕滑脉转旋，往来流利，盘珠之形，荷露之义。

　　滑脉为阳元气衰，痰生百病食生灾，上为吐逆下蓄血，女脉调时定有胎。

　　寸滑膈痰生呕吐，吞酸舌强或咳嗽，当关宿食肝脾热。泄痢 淋看尺部。〔滑主痰饮，浮滑风痰，沉滑食痰，滑数痰火，滑短宿食。〕涩〔属阴〕涩脉蹇滞，如刀刮竹，迟细而短，三象俱虚。

　　涩因血少或伤精，反胃亡阳汗雨淋，寒湿入营为血痹，女人非孕即无经。〔孕为胎病，无血养胎，无孕血竭。〕寸涩心虚痛对胸，胃虚胁胀察关中，尺为精血俱伤候，肠结溲淋或下红。〔涩主血少精伤之病。〕肺之为脏，气多血少，见之为宜。肾之为脏，专主精血，左尺沉涩，为血少精伤，主艰嗣，男妇皆然。

　　虚〔属阴〕虚合四形，浮大迟软，及乎寻按，几不可见。

　　脉虚身热为伤暑，自汗〔右寸〕怔忡〔左寸〕惊悸多，发汗阴虚须早治，养荣益气莫蹉跎。

　　血不荣心寸口虚，关中腹胀食难舒，〔左关久虚，血不荣筋，肝伤也。〕骨蒸痿痹伤精血，却在神门两部居。〔左尺水衰，右尺火衰也。〕虚异于散，虚脉按之，虽软犹见；散脉按之，绝不可见。虚异于濡，虚则迟大无力，濡则细小无力。虚异于芤，虚则愈按愈软，芤则重按仍见。气为阳主浮分，血为阴主沉分，浮分大而沉分空，故主血虚。

　　实〔属阳〕实脉有力，长大而坚，应指 ，三候皆然。

　　实脉为阳火郁成，发狂谵语吐频频，或为阳毒或伤食，大便不通或气疼。

　　寸实应知而热风，咽疼舌强气填胸，当关胃热中宫满，〔右关见实，肝火胁痛。〕尺实腰肠痛不通。

　　实异于紧，紧脉绷急而不宽舒，宽满而不和柔，实异于牢，牢则但见沉分，实则三候皆然。

　　长〔属阳〕长脉迢迢，首尾俱端，直上直下，如循长竿。

　　长脉迢迢大小匀，反常为病似牵绳，若非肠毒颠狂病，即是阳明热势深。〔长主有余之症。〕经曰：长则气治，须知长而和缓，即为平脉，长而硬满，即属病脉。首尾相应，非若他脉之上下参差，首尾不匀者也。凡实牢弦紧，皆兼长脉，故长主有余之症。

　　短〔属阴〕短脉涩小，首尾俱俯，中间突起，不能满部。

　　短脉原于三部寻，短而滑数酒伤神，浮为血涩沉为痞，寸主头疼尺腹疼。

