<!-- { "loadSidebar": true } -->
　　足厥阴肝脉所终，大指之端毛际丛，〔即三毛也。〕循跗过踝上 内，〔上 内廉。〕由股内侧入毛中，〔阴毛。〕环绕阴器抵少腹，挟胃属肝络胆逢，上贯膈中布胁肋，循喉颃颡目系同，〔颃颡咽颡也。目内深处为目系。〕上额至巅与督会，〔与督脉会于巅之百会穴。〕支者还从目系中，下络颊里环唇内，〔从目系下颊。〕一支从肝膈肺通。〔复从肝贯膈注肺，直行曰经，旁行曰络。经有十二，手足三阴三阳也，络有十五，十二经各有一别络，而脾又有一大络，并任督二络也，如泉之流。经络为脏腑之枝叶，脏腑乃经络之根本，明于经络，则应变无穷。故经言经脉者，所以能决死生，处百病，调虚实，不可不通。〕

　　卷四·乐集

　　摄生

　　上古之人，其知道者，法于阴阳，合于术数，〔养生之法。〕食饮有节，起居有常，不妄作劳，故能形与神俱，〔神去，其形则死。〕而尽终其天年，度百岁乃去。今时之人，以酒为浆，以妄为常，醉以入房，以欲竭其精，以耗散其真，不知持满，〔满心倾覆。〕不时御神，〔神必外驰。〕务快其心，逆于生乐，起居无节，故半百而衰也。

　　夫上古圣人之教下也，皆谓之虚邪贼风，避之有时，〔此治外之道也。〕恬 虚无，〔恬 者，泊然不愿乎其外，虚无者，漠然无所动于中也。〕真气从之，精神内守，病安从来。〔此治内之道也。〕圣人不治已病，治未病；不治已乱，治未乱。〔即上工救其萌芽也。〕夫病已成而后药之，乱已成而后治之，譬犹渴而穿井，斗而铸兵，不亦晚乎。

　　卷四·乐集

　　阴阳

　　阴阳者，天地之道，万物之纲，变化之父母，〔变化虽多，皆阴阳之所主。〕生杀之本始，〔生杀之道，阴阳而已。〕治病必求其本。〔病变无穷，皆不外阴阳，知病所由生，而直取之乃为其治。〕阴静阳躁，阴生阳长，〔阳不独立，得阴而后成，如发生赖于阳和，而长养由乎雨露。〕阳杀阴藏。〔阴不自专，因阳而后行，如闭藏因于寒冽，而肃杀出乎风霜。〕阳化气，阴成形，寒极生热，热极生寒；〔冬寒之极，将生春夏之热。夏热之极，将生秋冬之寒。〕寒气生浊，热气生清。〔寒属阴，故生浊，热属阳，故生清。〕清气在下，则生飧泄；浊气在上，则生 胀。〔清阳陷下，而不能升，故为飧泄，飧泄者完谷不化也。浊阴逆上而不能降，故为 胀，胀者胸膈胀满也。〕清阳出上窍，浊阴出下窍；〔上有七窍，耳目口鼻也。下有二窍，前阴后阴也。〕清阳发腠理，浊阴走五脏；清阳实四肢，浊阴归六腑。水为阴，火为阳，〔肾者水也，水中生气，即真火也。心者火也，火中生液，即真水也。阴中有阳，阳中有阴，不可不知。〕阳为气，阴为味，阳气出上窍，阴味出下窍。味浓者为阴；薄为阴之阳，气浓者为阳，薄为阳之阴。味浓则泄，薄则通；气薄则发泄，浓则发热。壮火之气衰，少火之气壮；壮火食气，气食少火，壮火散气，少火生气。〔火者阳气也，天非此火，不能生物，人非此火，不能有生。是以物生必本于阳，但阳和之火则生物。亢烈之火则害物，故火太过则气反衰，火和平则气乃旺。壮火散气，故云食气，少火生气，故云食火。〕阴胜则阳病，阳胜则阴病，阳胜则热，阴盛则寒，重寒则热，重热则寒。〔阴阳之变，水极则似火，火极则似水，故假寒假热之症，不可不知。〕寒伤形，热伤气，〔寒则形消，热则气散。〕气伤痛，形伤肿，〔气欲利，故伤之则痛，形有质，故伤之则肿。〕故先痛而后肿者，气伤形也；先肿而后痛者，形伤气也。喜怒伤气，寒暑伤形。〔喜怒伤内，故伤气，寒暑伤外，故伤形。举喜怒言则悲忧恐同矣，举寒暑言则燥湿风同矣。〕天不足西北，故西北方阴也，而人右耳目，不如左明也；地不满东南，故东南方阳也，而人左手足，不如右强也。故俱感于邪，其在上则右甚，在下则左甚。平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也。夫言人之阴阳，则外为阳，内为阴。言人身之阴阳，则背为阳，腹为阴。言人身脏腑之阴阳，则脏者为阴，腑为阳。心肺脾肝肾五脏皆为阴，胆胃小肠大肠三焦膀胱六腑皆为阳。故背为阳，阳中之阳，心也；背为阳，阳中之阴，肺也；腹为阴，阴中之至阴，脾也；腹为阴，阴中之阳，肝也；腹为阴，阴中之阴，肾也。凡阴阳之要，阳密乃固。〔阴主内守，阳为外卫，阳密于外，则邪不能侵，而阴乃得固于内。〕两者不合，若春无秋，〔偏于阳也。〕若冬无夏，〔偏于阴也。〕因而和之，是为圣度。故阳强不能密，阴气乃绝；〔阳亢则阴气耗绝，〕阴平阳密，精神乃治。〔平，静也。密，固也。〕阴精所奉，其人寿，阳精所降，其人夭。〔水旺则阴精充而奉上，土衰则阳精败而陷下。〕年四十而阴气自半也，起居衰矣；〔四十以后，精气日衰，真阴减半。真阴即天一也，即坎水也，又谓元精。真阴既衰，则真阳亦损，试观施而泄者，阴之精也，坚而热者，阳之气也，精去而阳痿，益征阴虚则无气之说矣。浪用苦寒，伐阴为害。〕年五十，体重、而耳目不聪矣，〔精血渐衰之故，以肝受血而能视。足受血而能步也。〕年六十阴痿，〔阳不主也。〕气大衰，九窍不利，〔阴气内亏也。〕下虚上实，涕泣俱出矣。〔阴虚而阳无所归，气浮于上。〕故曰知之则强，不知则老。〔知、谓知养生之道。〕

　　卷四·乐集

　　脏象

　　心者君主之官，神明出焉；肺者相傅之官，治节出焉；〔肺主气，气调则营卫脏腑无所不治。〕脾胃者，仓廪之官，五味出焉；〔五味入胃，由脾布散。〕肝者，将军之官，谋虑出焉；肾者，作强之官，技巧出焉；〔水能生化万物。〕膻中者，〔心主之宫城，在两乳中间上气海也。〕臣使之官，〔主奉行君相之令，而布施气化。〕喜乐出焉；〔心在志为喜，在声为笑，包络代心行事者也。〕胆者，中正之官，决断出焉；小肠者，受盛之官，化物出焉；〔受盛胃之水谷，而厘清浊，水液渗于前，而糟粕归于后，故曰化物。〕大肠者，传导之官，变化出焉；〔主出糟粕，是名变化传导。〕三焦者，决渎之官，水道出焉；〔决，通也。渎，水道也。上焦不治，水溢高原，中焦不治，水停中脘，下焦不治，水蓄膀胱。〕膀胱者，州都之官，津液藏焉；气化则能出矣。〔膀胱不能化气，则小便不通。〕凡此十二官者，不得相失也。故主明则下安，主不明则十二官危，使道闭塞而不通，形乃大伤。〔心不明则神无所主，而脏腑相使之道，闭塞而不通。〕心者生之本，神之变也。〔神明由之变化。〕其华在面，〔血足则面容光彩。〕其充在血脉。肺者气之本，魄之处也，其华在毛，其充在皮。脾胃小肠大肠三焦膀胱者，仓廪之本，荣之唇也，〔荣出中焦。〕名曰器，能化糟粕，转味而入出者也，其华在唇四白，〔唇之四隅白肉也。〕其充在肌。肝者，罢〔疲同〕极之本也，〔运动过劳，筋必疲极。〕魂之居也，其华在爪，〔爪者筋之余也。〕其充在筋，以生气血，〔肝属木，春为发生之始，世动言伐肝者，由未明此意耳。〕肾者主蛰，封藏之本，精之处也，其华在发，〔发者血之余，精足则血足而发盛。〕其充在骨，凡十一脏取决于胆也。心藏神，肺藏魄，脾藏意，〔意者，思忆而未有定属也。〕肝藏魂，肾藏志。

