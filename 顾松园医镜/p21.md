<!-- { "loadSidebar": true } -->
　　〔志者，决意而确然不变也。〕心在志为喜，肺在志为忧，脾在志为思，肝在志为怒，肾在志为恐。心在声为笑，肺在声为哭，脾在声为歌，肝在声为呼，肾在声为呻。〔气郁则呻吟。〕心开窍于耳，〔又曰：心在窍为舌，肾在窍为耳。〕肺开窍于鼻，脾开窍于口，肝开窍于目，肾开窍于二阴。心气通于舌，心和则舌能知五味矣；肺气通于鼻，肺和则鼻能知香臭矣；脾气通于口，脾和则口能知五谷矣，肝气通于目，肝和则目能辨五色矣；肾气通于耳，肾和则耳能闻五音矣。心主身之血脉，肺主身之皮毛，脾主身之肌肉，肝主身之筋膜，肾主身之骨髓。心为汗，肺为涕，脾为涎，肝为泣，肾为唾。〔是为五脏所化之液。〕心恶热，肺恶寒，脾恶湿，肝恶风，肾恶燥。心合小肠，肺合大肠，脾合胃，肝合胆，肾合膀胱。〔脏腑各有所合，是为一表一里。〕肝为牡脏，其色青，其时春，其日甲乙；心为牡脏，其色赤，其时夏，其日丙丁。脾为牝脏，其色黄，其时长夏，其日戊己；肺为牝脏，其色白，其时秋，其日庚辛；肾为牝脏，其色黑，其时冬，其日壬癸。脾不主时何也？脾者土也，治中央，常以四时长四脏、各十八日寄治。〔寄旺四时各十八日，为四脏之长。〕脾脏者，常着胃土之精也，〔脾膜连着于胃，而为胃行其津液。〕土者生万物而法天地，〔脾胃属土，所以生成万物，故曰法天地。〕故上下至头足，〔无所不及。〕不得独主于时也。〔言不独主一时而已，总言四时五脏皆不可一日无土也。〕五脏者，所以藏精神血气魂魄者也，六腑者，所以化水谷而行津液者也。五脏者，藏精气而不泄也，故满而不能实；〔但有充满而无积实。〕六腑者，传化物而不藏，故实而不能满。〔虽有积实而不能充满。〕水谷入口，则胃实而肠虚，〔食未下也。〕食下则肠实而胃虚。〔水谷下也。〕饮入干胃，游溢精气，〔游，浮游也。溢，涌溢也。〕上输于脾，脾气散精，上归于肺，通调水道，下输膀胱，〔肺气营运，水随而注，是谓水出高原也。〕水精四布，五经并行。〔水炊虽一，但清者为精，精归五脏，浊者为水，水归膀胱。五经，五脏之经络。〕人卧血归于肝，〔人觉则动，动则血随气行阳分，而运于诸经，人卧则静，静则血随阴分，而归于肝，为藏血之脏也。〕肝受血而能视，足受血而能步，掌受血而能握，指受血而能摄。胃者水谷之海，冲脉者，为十二经之海，〔即血海也，〕膻中者，为气之海，脑为髓之海。上焦开发，宣五谷味，熏肤充身泽毛，若雾露之溉，是为气。〔开发，通达也。宣，布散也。经言人受气于谷，谷入于胃，以传于肺，五脏六腑皆以受气，故能熏肤充身泽毛，若雾露之灌溉养万物者，为气也。〕中焦受气取汁，变化而赤，是为血。〔中焦受谷，运化精微，变而为汁，又变而赤，以奉生身，是名为血。〕腠理发泄，汗出溱溱，是为津。〔液之清者曰津，汗为津之发也。〕谷入气满，淖泽注于骨，骨属屈伸泄泽，补益脑髓，皮肤润泽，是为液。〔淖泽，濡润也。津之浊者曰液。谷入于胃，气满而化液，故淖泽而注于骨。凡骨属举动屈伸，则经脉流行，而泄其泽，故内而补益脑髓，外而润泽皮肤，皆液也。〕壅遏营气，令无所避，是为脉。

　　〔壅遏者，堤防也，犹道路之界也，俾营气无所避，而必行其中，此谓之脉。脉者非气非血，所以行气行血者也。〕故生之来谓之精，〔男女媾精，万物化生，故万物初生，其来皆水，如果核未实，胎卵未成，皆水也。〕两精相搏谓之神，〔阴阳交媾，形神乃成。〕随神往来者谓之魂，〔神藏于心，心静则神清，而魂不飘荡。〕并精而出入者谓之魄。〔精生于气，气聚则精盈而魄壮形强。〕人年老而无子，材力尽也。〔材力，精力也。〕抑天数然也？曰：女子七岁肾气盛，齿更发长；二七而天癸至，任脉通，太冲脉盛，月事以时下，故有子；〔天癸者，言天一之阴气，气化为水耳。任冲奇经之二脉也，任生胞胎，冲为血海。〕三七肾气平均，〔充满之谓。〕故真牙生，而长极；〔牙之最后生者曰真牙。人身之长，至此而止。〕四七筋骨坚，发长极，身体盛壮；五七阳明脉衰，面始焦，发始堕；〔女为阴体，不足于阳，故衰自胃始。阳明脉行于面，循发际故也。〕六七三阳脉哀于上，面皆焦，发始白；〔三阳脉皆盛于面也。〕七七任脉虚，太冲脉衰少，天癸竭，地道不通，故形坏而无子也。丈夫八岁，肾气实，发长齿更；二八肾气盛，天癸至，精气溢泻，阴阳和，故能有子；〔男女真阴，皆称天癸，天癸既充，精乃溢泻。〕三八肾气平均，筋骨劲强，故真牙生而长极；四八筋骨隆盛，肌肉满壮；五八肾气哀，发堕齿槁；〔男为阳体，不足于阴，故衰自肾始。〕六八阳气衰竭于上，面焦，发鬓颁白；七八肝气哀，筋不能动，天癸竭，精少，肾脏衰，形体皆极，八八则齿发去。肾者主水，受五脏六腑之精而藏之，故五脏盛，乃能泻；今五脏皆衰，筋骨皆堕，天癸尽矣，故发鬓白，身体重，行步不正，而无子耳。有其年已老而有子者何也？此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。妇人无须者，无气血乎？曰：妇人之生，有余于气，不足于血，以其数脱血也，〔指月事言。〕冲任之脉，不荣口唇，故须不生。〔冲任二脉，皆起胞中，络唇口，血盛则渗皮肤，而生毫毛。〕士人有伤于阴，阴气绝而不起，〔阳痿不举。〕然其须不去，宦者独去何也？曰：宦者去其宗筋，〔阴器。〕伤其冲脉，血泻不复，皮肤内结，〔经道不行。〕唇口不荣，故须不生。其有天宦者，〔终身无须，若天生宦官。〕未尝被伤，不脱于血，然其须不生，其故何也？曰：此天之所以不足也，〔先天所禀，冲任不足。〕其冲任不盛，宗筋不成，有气无血，唇口不荣，故须不生。天寒而其面不衣何也？曰：十二经脉，三百六十五络，其气血皆上于面，而走空窍，〔凡周身阴阳经络，无所不足。〕其精阳气上走于目，而为睛；其别气走于耳，而为听；〔别气者，旁行之气也，气自两胁上行于耳，气达则窍通。〕其宗气上出于鼻，而为臭；〔宗气积于胸中，上通于鼻，而行呼吸，所以能臭。〕其浊气出于胃，走唇舌，而为味。〔浊气，谷气也。谷入于胃，气达于唇口，所以知味。〕其气之津液，〔凡诸气之津液。〕皆上熏于面，〔如肺气通于鼻之类，不独阳经络至头也。〕而皮又浓，其肉坚，〔一身气血皆足故也。〕故天甚寒不能胜之也。气有余则制己所胜，而侮所不胜，其不及，则己所不胜，侮而乘之，己所胜，轻侮之，〔己所胜，我胜彼也，所不胜彼胜我也。如木气有余，则制土而侮金，木气不足，则金侮木而乘之，土亦轻木而侮之。〕侮反受邪，〔有胜必复，如木克土太过，肺必复母仇。〕侮而受邪，寡于畏也。〔寡于畏则肆无忌惮，而势极必衰，反受其邪。〕

　　卷四·乐集

　　气味

　　谷气有五味，其入五脏，分别奈何？曰：胃者五脏六腑之海也，水谷皆入于胃，五脏六腑皆禀气于胃。五味各走其所喜，谷味苦先走心，谷味辛先走肺，谷味甘先走脾，谷味酸先走肝，谷味咸先走肾。谷气津液已行，营卫大通，乃化糟粕，以次传下。曰：营卫之行奈何？曰：谷始入于胃，其精微者，先出于胃，之两焦，〔至上下两焦。〕以溉五脏，〔溉，灌注也。〕别出两行营卫之道，〔两行，言清者入营，营行脉中；浊者入卫，卫行脉外。故营主血而濡于内，卫主气而布于外，以分营卫之道。〕其大气之抟而不行者，积于胸中，命曰气海，出于肺，循咽喉，故呼则出，吸则入。天地之精气，其大数常出三入一，故谷不入，半日则气衰，一日则气少矣。心欲苦，肺欲辛，脾欲甘，肝欲酸，肾欲咸，此五味所合，五脏之气也。夫五味入胃，各归所喜，故苦先入心，辛先入肺，甘先入脾，酸先入肝，咸先入肾，久而增气，物化之常也。〔五味各有所入，偏用既久，其气必增。〕气增而久，夭之由也。〔脏有偏胜，则必有偏绝矣。〕心若缓，急食酸以收之，〔心藏神，其志喜，喜则气缓而心虚神散，故宜酸以收之。〕心欲软，急食咸以软之，〔心火太过，则为躁越，故以咸软之，咸从水化，能相济也。〕用咸补之，甘泻之。〔心欲软，故以咸软为补，心欲缓，故以甘缓为泻。〕肺若气上逆，急食苦以泻之，〔肺主气，气常则顺，气变则逆，故宜苦以泄之。〕肺欲收，急食酸以收之，〔肺应秋令，气主收敛，故宜酸以收之。〕用酸补之，辛泻之，〔肺气宜聚不宜散，故酸收为补，辛散为泻。〕脾若湿，急食苦以燥之，〔湿则不能健运，故宜苦温以燥之。〕脾欲缓，急食甘以缓之，〔脾贵冲和温浓，其性欲缓，故宜以甘缓之。〕用甘补之，苦泻之。〔脾喜甘而恶苦，故甘为补，苦为泻。〕肝若急，急食甘以缓之，〔肝为将军之官，其志怒，其气急，急则目伤，反为所苦，用甘以缓之，则急者可平，柔能制刚也。

