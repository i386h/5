<!-- { "loadSidebar": true } -->

　　真脏脉见，乃予之期日。大骨枯槁，大肉陷下，胸中气满，喘息不便，内痛引肩项，身热，〔阴气去也。〕脱肉破 ，〔破 者，卧久骨露而筋肉败也。〕真脏见，十日之内死。〔天干尽而旬气易也，〕大骨枯蒿，大肉陷下，肩髓内消，动作益衰，真脏未见，期一岁死。〔虽诸证未全，真脏未见，然脾肾败竭己兆，仅支一年，岁易气新，不能再振矣。〕见其真脏，乃予之期日。大骨枯搞，大肉陷下，胸中气满，腹内痛，心中不便，肩项身热，破 脱肉，目匡陷，真脏见，目不见人，立死。〔五脏败症既见，而目匡陷，真脏见，目不见人，神气已脱也。〕其见人者，至其所不胜之时则死。〔神气犹在，必待克贼之时死耳。〕急虚，〔言元气暴伤而忽易也。〕身中卒至，〔邪中于身，必猝然而死。〕五脏绝闭，脉道不通，气不往来，譬犹堕溺，不可为期。〔譬之堕者溺者，旦夕莫测，不可以常期论。〕其脉绝不来，〔脉绝不至。〕若人一呼五、六至，〔皆脏气绝而命当尽也。〕其形肉不脱，真脏虽不见，犹死也。〔非如上之一渐衰惫而死有期也。〕脉盛，〔心受邪也。〕皮热，〔肺受邪也。〕腹胀，〔脾受邪也，〕闷瞀，〔即昏闷，肝受邪也。脉贯膈气逆上也。〕前后不通，〔肾受邪也。〕此谓五实死。身汗，〔则表邪解。〕得后利，〔则里邪除。〕则实者活。〔内外通和故也。〕脉细，〔心虚。〕皮寒，〔肺虚。〕气少，〔肝虚。〕饮食不入，〔脾虚。〕泄利前后，〔肾虚。〕此谓五虚死。浆粥入胃，〔脾渐苏也。〕泄注止，〔肾渐固也。〕则虚者活。〔根本气回故也。〕言而微，终日乃复言者，此夺气也，〔气虚之甚，声不接续。肺脏失守也。〕衣被不敛，言语善恶，不避亲疏者，此神明之乱也。〔心脏失守。〕仓廪不藏者，是门户不要也。〔门户不固，所以泄利不禁，为脾脏之失守。〕水泉不止者，是膀胱不藏也。〔遗溲不禁，为肾脏之失守。〕气脱者目不明，〔五脏六腑精阳之气，皆上注于目而为精，故阳气脱，则目不明也。〕血脱者色白，天然不泽，其脉空虚。津脱者，腠理开，汗大泄。液脱者，骨属屈伸不利，色夭，〔色枯而夭。〕脑髓消，胫酸，耳数鸣。精脱者，耳聋，目内陷者死，〔阳精脱矣。〕皮肤着者死，〔谓皮肤枯者着骨。〕脱肉身不去者死。〔不去者，身重不能动摇来去也。〕乳子而病热，脉悬小者何如？曰：手足温则生，〔四肢为诸阳之本，温则阳气犹存。〕寒则死，〔邪胜其正，元阳去矣，故死。所谓从者，手足温也，所谓逆者，手足寒也。〕乳子中风热，喘鸣息肩者，脉何如？曰：脉实大也，缓则生，〔大而缓则胃气存。〕急则死。〔大而急则真脏见。〕

　　卷四·乐集

　　运气

　　寒无犯寒，热无犯热，〔凡用寒者，无犯司气之寒，用热者，无犯司气之热。〕从者和，逆者病。司气以寒，用寒无犯，司气以热，用热无犯，司气以温，用温无犯，司气以凉，用凉无犯。〔司气，谓司天司地之气也。谓寒热温凉，俱当避忌，有应用者，亦无过用，恐犯岁气也。〕发表不远热，〔寒邪中表，非温热不能发散，夏日亦然。〕攻里不远寒。〔郁热在里，非沉寒不能攻，隆冬亦然。

　　〕帝曰：不发不攻，而犯寒犯热何如？〔言不因发表而犯热，不因攻里而犯寒，不当用而误用。病当何如〕？岐伯曰：寒热内贼，其病益甚。〔以水济水，以火济火也。〕帝曰：愿闻无病者何如？岐伯曰：无者生之，〔无病犯之，则生寒生热。〕有者甚之。〔有病犯之，寒热反甚矣〕。厥阴司天，〔己亥年也〕风淫所胜，〔司天主上半年，天气司之，故六淫谓之所胜，上淫于下也。〕平以辛凉，〔风为木气，金能胜之，故平以辛凉。〕佐以苦甘，〔过于辛，恐反伤其气，故佐以苦甘，苦胜辛，甘益气也。〕以甘缓之，〔木性急，故以甘缓之。〕以酸泻之。〔木之正味，其泻以酸也。〕少阳在泉；〔己亥年也。〕火淫于内，〔在泉主下半年，地气司之，故六淫谓之于内，外淫于内也。〕治以咸冷，佐以苦辛，〔苦能泻火，辛能散火故也。〕以酸收之，〔火盛于经而不敛者，以酸收。〕以苦发之。〔火郁于内而不解者，以苦发之。〕风化于天，清反胜之，〔凡己亥岁厥阴风木司天，而或气有不及，则金之清气反胜之。〕治以酸温，〔酸求木之同气，温以制清也。〕佐以苦甘。〔苦以温金，甘以缓肝之急也。〕火司于地，寒反胜之，〔凡己亥岁，少阳相火在泉，而气有不及，则水之寒气反胜也。〕治以甘热，〔甘能胜水，热能制寒。〕佐以苦辛，〔寒得苦而温，得辛而散也。〕以咸平之。〔火之正味，其补以咸，水之正味，其泻以咸也。〕少阴司天，〔子午年也。〕热淫所胜，平以咸寒，〔热为火气，水能胜之。〕佐以苦甘，〔苦能泻，所以去热之实，甘胜咸，所以防咸之过。〕以酸收之。〔热胜于经而不敛，故以酸收之。〕阳明在泉，〔子午年也。〕燥淫于内，治以苦温，〔燥为金气，火能胜之，治以苦温，苦从火化也。〕佐以甘辛，〔木受金伤，以甘缓之，金之正味，以辛泻之。〕以苦下之。〔燥结不通，则邪实于内，故当以苦下之。〕热化于天，寒反胜之，〔凡子午岁，少阴君火司天，而或气有不及，则水之寒气反胜也。〕治以甘温，〔甘能胜水，温能制寒。〕佐以苦辛，〔火为水胜，则心苦缓，故宜食酸以收之。〕燥司于地，热反胜之，〔凡子午岁，阳明燥金在泉，而气有不及，则火之热气反胜之。〕治以平寒，〔以金司于地，气本肃杀，若用大寒，必助其惨，故但以平寒，以抑其热。〕佐以苦甘，〔所以泻火也。〕以酸平之，〔金之正味，其补以酸也。〕以和为利。〔戒过用也，即平寒之意。〕太阴司天，〔丑未年也。〕湿淫所胜，平以苦热，〔湿为土气，燥能除之。〕佐以酸辛，〔酸从木化，制土者也，辛胜酸，所以防酸之过也。〕以苦燥之，〔苦从火化也。〕以淡泄之。〔淡能利窍也。〕湿上甚而热，〔湿郁于上而成热也。〕治以苦温，〔欲其燥也。〕佐以辛甘，〔欲其散也。〕以汗为故而止。〔一燥一散，则湿热之在上者以汗之，故而止矣。〕太阳在泉，〔丑未年也。〕寒淫于内。治以甘热，〔甘能胜水，热能制寒。〕佐以苦辛，以咸泻之，以辛润之，以苦坚之。〔如经云：肾苦燥，急食辛以润之，肾欲坚，急食苦以坚之，用苦补之，碱泻之也。〕湿化于天，热反胜之，〔凡丑未岁，太阴湿土司天，而或气有不足，则火之热气反胜之。〕治以苦寒，佐以苦酸，〔苦寒所以祛热，苦酸所以敛热。按此节与湿司于天，皆当言风反胜之，而俱言热者，盖风火本属同气，内能胜湿者也，然佐以苦酸，则木之正味，其泻以酸，此虽治热而亦兼乎风矣。〕寒司于地，热反胜之，〔凡丑未岁。太阳寒水在泉，而气有不及，则火之热气反胜之。〕治以咸冷，〔抑火邪也。〕佐以甘辛，〔甘泻火而辛能散也。〕以苦平之。〔水之正味，其补以苦也。〕少阳司天，〔寅申年也。〕火淫所胜，平以咸冷，〔水能胜火也。〕佐以苦甘，〔苦能泻火之实，甘能泻火之急。

　　〕以酸收之，〔火胜而散越者酸以收之。〕以苦发之，〔火郁而复留者，以苦发之。〕以酸复之。〔以苦发火，未免伤气，故又当以酸复之。〕热淫同。〔火热二气同治也。〕厥阴在泉，〔寅申年也。〕风淫于内，平以辛凉，佐以甘苦，以甘缓之，〔治同厥阴司天。〕以辛散之，〔风邪胜，故以辛散之。〕火化于天，寒反胜之，〔凡寅申岁，少阳相火司天，而或气有不及，别水之寒气反胜之。〕治以甘热，佐以苦辛。〔与火司于地同治，少以咸平之一句。〕风司于地，清反胜之，〔凡寅申岁，厥阴风木在泉，而或气有不及，则金之清气反胜之。〕治以酸温，佐以苦甘，〔治同风化于天。

　　〕以辛平之。〔木之正味，其补以辛，金之正味，其泻以辛。〕阳明司天，〔卯酉年也。〕燥淫所胜，平以苦温，佐以酸辛，以苦下之。〔与燥淫于内同治，但彼佐辛，此佐酸辛为异，〕少阴在泉，〔卯酉年也，〕热淫于内，治以咸寒，佐以苦甘，以酸收之，以苦发之。〔治同少阳司天。〕燥化于天，热反胜之，〔凡卯酉岁，阳明燥金司天，而或气有不及，则火之热气反胜之。〕治以辛寒，〔辛寒所以散热也。〕佐以苦甘。〔苦甘所以泻火。〕热司于地，寒反胜之，〔凡卯酉岁，少阴君火在泉，而气有不及，则水之寒气反胜之。〕治以甘热，佐以苦辛，以咸平之。〔治同火司于地。〕太阳司天，〔辰戌年也。〕寒淫所胜，平以辛热，〔辛热足以散寒。〕佐以苦甘，〔苦甘可以胜水。〕以咸泻之。〔水之正味，其泻以咸。〕太阴在泉，〔辰戌年也〕湿淫于内，治以苦热，佐以甘淡，以苦燥之，以淡泄之。〔治同太阴司天，但彼佐酸辛，此佐酸淡为异。〕寒化于天，热反胜之，〔凡辰戌岁，太阳寒水司天，而或气有不及，则火之热气反胜之。〕治以咸冷，佐以苦辛。〔治同寒司于地。〕湿司于地，而热反胜之，〔凡辰戌岁，太阴湿土在泉，而或气有不足，财火之热气反胜之。〕治以苦冷，〔抑火邪也。〕佐以咸甘，〔咸寒制热，甘辛补土。〕以苦平之。〔即苦冷之义。〕

　　卷五·乐集

　　论治大纲

　　医者，意也。如对敌之将，操舟之工，贵乎临机应变。方固难于尽用，然非方则古人之心不传，茫如望洋，如捕风，必有率意而失之者矣，方果可以不用乎？虽然方固良矣，然必熟之素问，以求其本；熟之本草，以究其用；熟之诊视，以察其症；熟之治疗，以通其变。始于用方，而终至于无俟于方，夫然后医之道成矣。

　　善为医者，行欲方而智欲圆，胆欲大而心欲小。

　　七方者，奇、偶、大、小、缓、急、复是也。单用一味，或君一臣二，或君二臣三，药合阳数者，谓之奇方。两味合用，或君二臣四，或君二臣六，药合阴数者，谓之偶方。大方，有君一臣三佐九之大方，有分两多而顿服之大方。小方，有君一臣二之小方，有分两少而频服之小方。缓方，有甘以缓之，有丸以缓之，有药品众多，互相拘制以缓之，有气味薄之缓方，有无毒之缓方。急方，有急病急攻之急方，有汤散行速之急方，有气味浓之急方，有毒药之急方。复方，有二方三方及数方相合之复方，有分两等分之复方。有本方外另加余药之复方。

