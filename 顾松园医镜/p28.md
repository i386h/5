<!-- { "loadSidebar": true } -->
　　人之声音，出自肺金，清浊轻重，丹田所系，不求其原，徒事于肺，抑末也。今之言补肺者，人参、黄 ，清肺者黄芩、麦冬，敛肺者五味、诃子，泻肺者葶苈、枳壳。病之轻者，岂无一效，若本原亏损，毫不相干。盖人肺金之气，夜卧则归藏于肾水之中，丹家谓之母藏子宫，子荫母胎。此一脏名曰娇脏，畏热畏寒，肾中有火，则金畏火刑而不敢归，肾中无火，则水冷金寒而不敢归，或为喘胀，或为咳嗽，或为不卧，或为不食。斯时也，欲补其母以益子，喘胀愈甚，清之泻之，肺金日消，死期迫矣！惟收敛者，仅似有理，然不得其门，从何而入。《立斋直指》云：肺出气也，肾纳气也，肺为气之主，肾为气之本。凡气从脐下逆奔而上者，此肾虚不能纳气归原也，毋徒从事于肺，宜壮水之主，或有因火衰者，是当益火之原也。

　　凡为广嗣之计者，其用药准绳，但取纯王以召和，无取杂品以兆戾也。经言：凡阴阳之要，阳密乃固。不知此段经文，乃是明言男女交会之法度，欲使阳气秘密，乃得坚固不泻；然而阴阳贵相和，必阴得其平，而无过不及，然后阳得其秘而不走泻也。故欲阳之秘密，不得不予其权于阴，正以阳根于阴，培阴所以培阳之基也。今人以峻烈之药，劫尽其阴以为培阳，益以房帏重耗，渐至髓消肉减，神昏气夺，毛悴色夭，尚不知为药所误，可胜悼哉。

　　经言女子二七，男子二八，而后天癸至。夫天癸者阴气也。小儿之阴气未至，故曰纯阳，原非阳气有余之谓，特稚阳耳。不知稚阳之阳甚微，世医辄称小儿纯阳，恣用苦寒，妄攻其热。夫阴既不足，又伐其阳，多致阴阳俱败，脾肾俱伤。又节斋云：小儿无补肾法，谓男至十六，两肾始充满，既满之后，妄用亏损，则可用药补之。若受胎之时，禀之不足，则无可补，禀之原足，又何待于补也。呜呼！此何说耶！夫小儿之阴气未成，即肾虚也，或父母多欲，而所禀水亏，亦肾虚也。阴既不足，而不知补之，阴绝则孤阳亦灭矣，何谓无可补耶。

　　凡禽畜之类，有肺者有尿，无肺者无尿，故水道不利而成胀满，以清肺为急。

　　久，嗽不愈，缘于肺虚有火，当清肺润肺，忌用涩燥闭气之药，设若误用粟壳、诃子，俾火壅于肺，不得下降，若再兼参、术、半夏、即死不旋踵矣。世医多蹈此弊，特表示戒。

　　咳嗽吐血，时时发热，未必成瘵也，服四物、黄柏、知母之类不已，则瘵成矣；胸满膨胀，悒悒不快，未必成胀也，服山楂、神曲之药不已，则胀成矣；气滞膈塞，未必成噎也，服青皮、枳壳、宽快之药不已，则噎成矣。成则不治，嗟何及矣！失血家须用下剂破血，盖施之于妄逆之初；亡血家不可下，盖戒之于亡血之后。

　　禁药者，津液内亡作渴，禁用淡渗五芩，汗多禁利小便，小便多禁发汗，咽痛禁发汗利小便，大便快利，禁服栀子，大便秘涩，禁用燥药，吐多不得复吐，而上气壅滞，大便不通，止可宣散上气，禁利大便。脉弦禁服平胃而虚虚，脉缓禁服建中而实实。

　　人身不过表里，表里不过阴阳，阴阳即荣卫，荣卫即血气。脏腑筋骨居于内，赖荣气以资之，皮毛分肉居于外，赖卫气以煦之，而后内而精髓，外而发肤，无弗得养者，皆荣卫之化也，荣虽主血而在内，然亦何尝无气，卫虽主气而在外，然亦何尝无血，故荣中未必无卫，卫中未必无荣，但行于内者，便谓之荣，行于外者，便谓之卫，分之则二，合之则一而已。

　　脉有经络，经在内，络在外。气有荣卫，荣在内，卫在外。今饮酒者，其气自内达外，似宜先经而后络，兹乃经言先络而后经者何也？盖卫为水谷之悍气，酒亦为水谷之悍气，其 疾之性亦然，故经言饮酒者，必随卫气，先行皮肤，先充经脉，而后荣气乃满，经脉大盛。

　　酒之气悍，则直达下焦，酒之质清，则速行无滞，故经言酒者熟谷之液也，其气悍以清，故后谷而入，先谷而液出焉。

　　酒之性极能升腾，日饮沸酒不辍，势必将下脘之气，转升于中上二脘，而幽门之口，闭而不通者有之，且滚酒从喉而入，日将上脘炮灼，渐有腐熟之象，而生气不存，窄隘有加，止能纳水，不能纳谷者有之，此其所以多成隔症也。

　　酒为水谷之液，血为水谷之精，酒入中焦，必求同类，故先归血分，凡饮酒者，身面皆赤，即其征也。然血属阴而性和，酒属阳而气悍，血欲静而酒动之，血欲藏而酒乱之，血无气不行，故血乱气亦乱，气散血亦散，扰乱一番，而血气不耗损者，未之有也。当少壮时，血强气雄，弗觉其害，及乎中衰，而力有不胜，则宿 为殃，莫能御矣。酒之为害，关乎寿元者非细，其可不知节乎。

　　凡人之病，多由于欲。故寡欲者，虽未必尽能长生，亦可却病。上工治未病，下工治已病，已病矣，绎其致病之由，由于不谨，急远房帏，绝嗜欲，庶几得之。世人服食，以图长生，惑矣！甚者日服补药以资纵欲，则惑之甚者也。

　　肾中既已阴盛阳微，寒自内生，复加外寒，斩关直中，或没其阳于内，或逼其阳于外，其人顷刻云亡，故仲景以中寒为卒病，中寒之脉必微，治中寒但患其亡阳，不患其亡阴。

　　寒中少阴，行其严令，埋没微阳，而见面白如刮，肌肤粟起，凛栗无汗，引衣蜷卧，沉默不渴，厥冷直过肘膝，吐利色清气冷，小便清白自利等症。急用附子、干姜各三、五钱，加葱白以散寒，又加猪胆汁引入阴分。然恐药力不胜，更用葱白安置脐上，熨斗盛炭火，连熨二、三饼。又甚者，再用艾灸关元、气海二、三十壮。外内协攻，乃足破其坚凝，少缓须臾，必无及矣，此一难也。

　　若其人真阳素扰，腠理素虚，则身冷自汗淋漓，或显假热烦躁，乃阴盛于内，逼其阳亡于外之症，用附子、干姜、猪胆汁，即不可加葱及熨灸，恐助其散，令气随汗脱，而阳无由内返也。宜扑止其汗，陡进前药，随症加减，固护腠理。不尔恐其阳复越，此二难也。

　　用附子、干姜以胜阴复阳者，取飞骑突入重围，搴旗树帜，使既散之阳，望帜争趋，顷之复合耳，不知此义者，加增药味，和合成汤，反牵制其雄入之势，必至遇缓无功，此三难也。

　　治暴卒中寒，用附姜汤后，阴散阳回，身温不冷，即于前汤去葱、胆，加当归、肉桂，兼驱荣分之寒邪，入白蜜以和附、姜之猛性，盖寒邪中人，先伤荣血故也。不尔药偏于卫，弗及于荣，与病即不相当，邪不尽除，必非胜算，此四难也。

　　用附、姜、归、桂汤后，阳气将回，阴寒少杀，即于本汤加人参、甘草、大枣，调元转饷，收功帷幄。不尔附、姜之猛，直将犯上无等矣，此五难也。

　　用附、姜、归、桂、参。甘汤二、三剂后，其阳已回，身温色活，手足不冷，吐利渐除，即于本汤更加黄 、白术、五味、白芍大队阴阳平补，不可歇手，若怠缓不为善后，必坠前功，此六难也。

　　用群队辛温平补之剂，以培阴护阳，其人即素有热痰，阳出早已从阴而变寒，至此无形之阴寒虽散，而有形之寒痰阻塞窍隧者矣，无由遽变为热，附、姜固可勿施，一切寒凉，断不可用。若因其素有热痰，妄投寒剂，则阴复用事，阳即躁扰，必坠前功，此七难也。

　　前用平补后，已示销兵放马，偃武崇文之意，兹后总有顽痰留积经络，但宜甘寒助气开通，如麦冬、梨汁、竹沥、参、 、甘、芍之类，不宜辛辣助热壅塞。盖辛辣始先不得已而用其毒，阳既安堵，即宜休养其阴，何得喜功生事，徒令病去药存，转生他患，漫无宁宇，此八难也。

　　地中有水，水中有火，火中有风。故地气小动则为灾眚，大动则地水火风，四轮同时轰转，顷之搅毁太空，混为一区，天地万物，凡属有形，同归于坏。然地气有时大动，而世界得不速坏者，则以玄天真武，坐镇北方，摄伏龙蛇，不使起陆，以故地动而水不动，水不动而水中之火，火中之风，自不动也。仲景于阴盛亡阳之症，必用真武汤以救逆者，非以此乎？故凡病若见阴邪黄发，上乾清道，必显畏寒腹痛，上呕下利，自汗淋漓，肉 筋惕等症，即忙把住关门，行真武坐镇之法，一遵仲景之秘，其人获安。倘失此不治，顷之浊阴从胸而上入者，咽喉肿痹，舌胀睛突；浊阴从背而上入者，颈筋粗大，头项若冰，转盼浑身青紫而死，谓非如地气加天之劫厄乎？惟是陡进附子、干姜纯阳之药，亟驱阴邪下从阴窍而出，非与迅扫浊阴之气还返地界同义乎？然必尽驱阳隙之阴，不使少留，乃得功收再造，非与一洗天界余气，俾返冲和同义乎？凡治阴病，得其转为阳病，则不药自愈；纵不愈，用阴分药一剂，以济其偏，则无不愈。

　　卷五·乐集

　　辨证大纲

　　大有羸状，误补益疾，至虚有盛候，反泻衔冤。阴症似乎阳，清之必毙：阳症似乎阴，温之必亡。盖积聚在中，按之则痛，色红气粗，脉来有力，实也；甚则嘿嘿不欲语，肢体不欲动，或眩晕昏花，或泄泻不止，是大实有羸状也。若误补之，是盛盛也。心下痞痛，按之则止，色悴声短，脉来无力，虚也；甚则胀极而食不得入，气不得舒，便不得利，是至虚有盛候也。若误泻之，是虚虚也。

　　阴盛之极，往往格阳，身热面红，口干喜冷，手足躁扰，语言 妄，脉来洪大，悉似阳症，但身虽炽热，而欲得衣被，口虽喜冷，而不得下咽，手足虽躁扰，而神则静，语言虽 妄，而声则微，脉虽洪大，而按之无力，若误清之，是以水济水也。阳盛之极，往往发厥，手足逆冷，自汗发呃，身卧如塑，六脉细微，悉似阴症；审其内症，必气喷如火，咽干口臭，舌苔芒刺，渴欲饮冷， 语太息，喜凉恶热，心腹胀满，按之痛甚，小便必黄赤短少，大便必臭秽殊常，若误温之，是以火济火也。

　　外感则人迎脉大，内伤则气口脉大，外感恶寒，虽近烈火不除；内伤恶寒，得就温暖即解。外感鼻气不利，内伤口不知味。外感邪气有余，故发言壮厉；内伤元气不足，故出言懒怯。外感头痛，常痛不休，内伤头痛，时作时止。外感手背热，内伤手心热。

　　真疟有邪，由卫气之会，以为止作；似疟无邪，由水火争胜，以为盛衰。此则一责在表，一责在里，一治在邪，一治在正。

