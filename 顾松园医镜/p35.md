<!-- { "loadSidebar": true } -->
　　此凉血补阴祛瘀生新之剂。虽治吐衄及蓄血之方，按热病中多有昏闷抽搐及筋跳肉动之症，此方甚宜。经曰：诸热瞀〔昏闷〕螈〔抽搐〕皆属于火。邪热伤神，则神昏而烦闷，亢阳伤血，则筋肉失养，而为抽搐跳动。犀角凉心安神，解烦除闷，生地凉血补阴。神昏烦闷，重用犀角。抽搐跳动，重用生地。正所云药不拘方，宜合用而用是也。

　　桃仁承气汤 外症已解，少腹硬满，痛不可按，〔血蓄下焦之故。〕小便自利，〔血病而气不病也。〕粪硬易解，〔邪不在气，结在血也。〕其色必黑，〔瘀血积之也，皆蓄血的症。〕或喜忘，〔即昏闷也，搏血上冲，朦昧心神之故。〕或如狂，甚则发狂，或身目发黄，〔湿热发黄必小便不利。〕脉沉有力，宜此汤，下尽黑物则愈。

　　桃仁〔破瘀血。三、五钱〕 大黄〔下瘀血。二钱至五钱。〕 芒硝〔能走血，软坚润燥。一、二钱，元明粉代之，则性缓。〕 甘草〔调胃和中。钱许。〕 桂枝〔血得热则行也。二、三、五分。内有热则去之，观大黄 虫丸方中，用黄芩清热，以瘀久必生热也。〕若挟虚者，加生地、归、芍。

　　本方加降香、穿山甲末，〔破血开气。〕名代抵当汤。

　　此攻下蓄血之主方也。盖伤寒蓄血，人多不识，若能识者，垂手取效。凡病神昏者，多死；此症神昏，宜急下之，迟则杀人。

　　茵陈蒿汤 阳明病，但头汗出，身无汗，至颈而还，〔肌表之气，郁而不通。〕小便不利，〔邪郁上，气不下达。〕渴饮水浆者，〔胃热津枯也。〕此为瘀热在里，身必发黄，〔湿热郁蒸，邪无出路。〕此汤主之。

　　茵陈〔善去湿热。三、五钱。〕 黑山栀〔能降火，从小便中泄去。二钱。〕 大黄〔为佐。以建驱湿除热之功，以利小便，非下之也。一钱。〕可加麦冬，〔清胃热，生津液，疗目黄。〕花粉〔除热疗疸。〕灯心〔利水、清心火。〕此湿热发黄通利之剂。若腹满大便实者，加枳、朴，倍大黄用之。

　　蜜煎猪胆导法 治阳明病本自汗出，〔身热汗自出，不恶寒反恶热，为阳明外症。〕医复发汗，〔津液重伤。〕小便自利者。〔胃中邪热逼迫津液渗前阴，则又复夺之于下。〕此为津液内竭，虽硬不可攻之，当须自欲大便，宜导而通之。〔白蜜煎之，作挺长如指许，纳谷道中，以手急抱，欲大便时乃去之。或用大猪胆一枚，入醋少许，取芦管五寸许，以一头入胆扎定，一头纳入谷道中，挤汁灌入肛门内，顷当大便出〕此为大便不行，一无所苦者设；因邪低，故用异法迎而夺之之兵也。或用生地一、二两，煎汤顿饮，大便立通。老弱虚人，产后病后，津液不足者甚宜。

　　大柴胡汤 治表症未除，〔发热或往来寒热等症。〕里症又急，〔腹胀满，大便实，或心下痞硬。〕通表里而两解之。

　　柴胡〔解表之邪。〕 黄芩〔清里之热。〕 大黄〔随症量用。〕 枳实〔肠胃热结，苦以泄之。〕 芍药〔正气虚弱，收而行之。各二钱。〕 半夏〔一钱，渴易花粉。〕 姜枣〔和荣卫。〕大承气汤 总以大便实为主，外则验之潮热，手足出汗，转矢气，脐腹满痛，手不可按，脉沉有力。

　　大黄〔量人强弱，随症轻重用之。一、二钱至一两。〕枳实 浓朴〔一、二、三钱。〕 芒硝〔一钱至五钱。〕本方去芒硝，即小承气汤。硝、黄、甘草即调胃承气汤。

　　大陷胸汤 治误下因成大结胸，从心上至少腹，硬满而痛不可近，口渴舌燥，日脯潮热，大便秘结，脉沉紧者。

　　大黄、芒硝、甘遂〔苦寒有毒，能直达水饮窠囊隐僻之处，峻药不可轻用。多用半分或一分，得快利，止后服。〕六一顺气汤 热邪传入阳明胃府，不恶寒，反恶热，欲揭衣被，扬手掷足，自汗烦躁，〔若周身无汗，但手、腋下汗出，非燥粪热气，不能使诸阳本之犹蒸蒸而润也，尤为胃实之的症。〕口渴饮冷，咽燥唇裂，舌苔芒刺，谵语潮热，气短气喘，甚则发呃，发厥发狂，不大便五、六日，绕脐痛，或腹满痛，手不可按，频转矢气，脉洪数有力，此有燥粪也，此方下之。又阳明病发热，自汗如雨，〔恐胃汁内干。〕亦宜急下。

　　〔以存津液。〕又热病目不明，〔肾水将绝。〕亦宜急下。〔以救肾水。〕 大黄〔苦寒泄实去热。〕芒硝〔咸寒润燥软坚。二味走而不守，均为荡涤之剂。〕 枳实〔苦寒泄漏。〕 浓朴〔苦温去痞。〕 芍药〔酸以收其正气，又滋津液而益营血。〕 甘草〔甘以缓其速下，又补脾胃而建中气。〕 黄芩〔苦寒能祛诸热。〕 柴胡〔能引胃气上升，若表症未除，更宜用之。〕以解表热。加铁锈水，〔性以沉重能坠热开结，用匙调服。〕大结胸症，去甘草换桔梗，加甘遂。〔服药后，将盐炒麸皮，绢包于腹上熨之，药气得热则行，大便易通。若服汤则下，勿再服。〕若服汤不下，或次日方下，或半日后吐，仍原药〔中气大虚，不能运药，大凶之兆。〕加煨姜〔和药性一、二片。〕人参〔助胃气，量其有邪实病重，轻剂不行者，当再下之，以腹中和，二便通为度。〕若脉弱或不能食，〔其人本虚勿轻议下，必不得已，用攻补兼施之法。〕或黄龙汤，〔顾其元气。即小承气汤加人参、归、地。〕或承气养荣汤，〔顾其津液，即小承气汤加归、地、白芍、麦冬、知母。〕随宜用之。

　　此方节庵用代大、小承气，调胃承气，大柴胡，大陷胸等汤，凡伤寒过经，及老弱产后虚人，苟有下症者，或有下后不解，或有表症未除，而里症又急，不得不下者，去芒硝，小剂缓缓下之。盖大黄清血分之热，用之而泻不止者，饮粥汤，胃得谷气则泄止，以胃之气未伤也，合芒硝，则并气分而峻寒之，且又最伤下焦血分之真阴；必三焦俱伤，痞满燥实坚全具，热邪太甚者，方可兼用，所谓有病病当之也，若热不至坚者，不可用。观仲景增此一味而曰大，减此一味而曰小，且诸所欲下者，必曰先与小承气汤，则芒硝之峻可知。至调胃承气，反去枳、朴，不去芒硝，或因吐下津干，或因烦满气热，总为胃中燥热不和，而非大实满者，此经曰热凝于内，治以咸寒之义也。去枳、朴者，恐伤上焦虚无氤氲之元气，又加甘草，培其根本，故曰调胃承气。谓胃乃大小肠膀胱转运之本气，化则能出，有热有物以滞之，气不承顺，则壅而不和，故取微下，以调和胃气，甚则用大承气汤，不甚则小承气也。吕晚村云：邪既入里，故就大便通泄其热，从其近易，非矢为害，而必欲攻之也。昧者、方中杂用消克之药误矣。仲景用承气之法，有曰：若不大便六、七日，恐有燥粪，欲知之法，少与小承气汤，汤入腹中，转矢气者，此有燥粪，乃可攻之；若不转矢气，此但初头硬，后必溏，不可攻之；攻之必胀满不能食也。又阳明症，谵语发潮热，脉滑而疾者，与小承气汤。若不转矢气，明日不大便，脉反微涩者，里虚也，为难治，不可更与承气汤。又烦躁心下硬，若其人脉弱，虽能食，少与小承气和之，勿令大下。以邪实不可不下，而正虚又不可大下，此汤关系安危最大。盖热邪入胃，不以寒药治之，则胃伤，不及则药不胜邪，太过则药反伤其正气。斟酌投之，以祈无误。凡荡涤外感热邪，皆用汤液，切禁丸药，惟脾约一症，则用麻仁丸。〔即小承气加白芍、麻仁、杏仁。〕因其人平素脾气燥热，省约所食之物，为一、二弹丸，三、五日一大便者；所以热邪入里，益津枯血燥，大便艰涩；故用凉血润燥，缓以通之；不比一时暂结者，可用汤药涤之耳。

　　再按此方，总以大便硬为主，用之固宜也，乃下利而亦用之者，因腹中有燥粪热结，则稀水从傍流下为利，必兼谵语潮热，脐腹按之硬痛，脉滑数有力者，方可用通因通用之法。若少阴病之自利清水，色纯青，心下必痛，口干燥，而用急下之者，因少阴邪热，挟木火乘胃，胃津肾水，将欲枯竭，不得不因热利导，使邪热下行，而救胃肾垂绝之阴。愚谓承气养荣汤内有地冬，用治此症颇宜。尺脉若弱，〔肾阴亏也。〕不可下；脉虚细者，〔气血衰也。〕不可下；表未解者，〔头痛发热，恶风等症未除。〕不可下；〔恐邪气内陷也。〕诸动气者，不可下；〔恐脾气伤败也〕诸虚者，〔如劳倦阴虚，经行经断，胎产崩漏等症。〕不可下；呕多者〔胃气大伤也。〕不可下；小便清白者，〔内无热也。〕不可下；阳明病心下硬满者不可下；〔下之利遂不。止者死。诛伐无过，胃气下陷也。〕胁下素有痞，连在脐傍者，〔此名脏结，必腹内拒痛，甚至不可忍。〕不可下，〔下之是速其病，小腹入阴筋而死也。〕结胸症脉浮大者〔表邪未清也。〕不可下。〔下之是令其结而又结，则死矣。〕如误用芒、黄而下不止者，宜大剂加味理中汤以救之。

　　芍药黄芩汤 〔自制〕治热邪传入太阴，腹满咽干，〔太阴脉布于胃，络于嗌。热邪壅滞经气不通，故而腹满；热邪循经冲咽，故咽干。〕吐而食不下，〔邪迫于上也。〕自利而腹痛。〔邪迫于下也。〕白芍〔安脾胃而和血脉，治腹痛而止泻利。炒二、三、四钱，〕 甘草〔腹满呕吐者去之。〕 黄芩〔以上三味即黄芩汤，本热邪入里，下利腹满方。〕 黄连〔清热邪，〕 枳壳〔破结气。〕 橘红〔通滞气。〕 茯苓〔盖脾胃，止吐泻。各一、二、三钱。〕如便脓血加地榆，调服滑石末。〔三、五钱。〕不止，佐以升麻、〔醋炒三、五、七分。〕葛根。〔钱许。〕若呕吐者，〔忌用升提。〕加石莲子、〔去心炒黄。〕陈松萝茶。〔各三、五钱。〕此方和解清热为主，佐以利气除湿之药。盖太阴本属湿土，热邪干之，湿热壅滞，故见如上诸症。

　　所以夏秋太阴司令之时，患此最多。今人辄云遵仲景法，遂用四逆汤，妄投姜、附，竭绝真阴而死者，如恒河沙数。要知热邪传入太阴，协热自利必咽干口燥，小便黄赤短涩，大便黄赤或黑，形状如垢腻而极臭，肛门如暖汤而泻出，或里急后重，脓血错杂，其所吐之物，必糟粕酸臭。若脏寒下利，则口不燥渴，小便清白，大便泻出，或清或白，有如骛溏，或完谷不化，而水液澄彻清冷，或吐出，亦如是，方可用温中之法。然热病中万无此症，若过用寒凉，或亦有之。

　　黄连阿胶汤 治热邪传入少阴，口燥舌干而渴，〔肾属水，而邪热涸之故也。〕身凉但欲寐。〔志气昏倦。〕脉沉细数。又治湿热下利脓血。

