<!-- { "loadSidebar": true } -->
　　黄连 黄芩〔阳有余者，苦以泻之。各一、二、三钱。〕 芍药〔阴气耗者，酸以收之。二、三钱。〕 真阿胶〔二钱。如无可用龟甲。入肾补阴、除热，兼止久痢。〕 生鸡子〔一枚，调入。

　　阴不足者，甘以补之。昔人谓其补阴血，与真阿胶同功。故产后虚痢，胎漏下血可用。〕可加生地〔益肾阴。〕二冬〔除烦渴。〕知母、黄柏。〔泻肾火。〕烦躁〔水虚火旺上冲故也。〕加犀角。咽痛〔肾脉入肺中，循喉咙，挟舌本故也。〕加玄参、甘桔。〔甘桔汤，治少阴病咽痛。〕此清火滋阴之剂，仲景本治少阴病，心中烦不得卧之主方。盖但欲寐为少阴之本症，因热涸肾水，心相无制，神志无宁，致烦不得卧，为自焚欲死之征。今虽身凉欲寐，而口舌干渴，总由邪热伤阴所致，故均以此治之。

　　四逆散 治少阴病四肢厥逆〔热邪传肾，胃关壅闭，故胃阳亦郁，不达四肢。〕又治热邪，传入厥阴，手足逆冷，〔木郁胃阳也。〕或自利者。〔邪逼胃中，水谷下奔。〕柴胡〔解厥阴之邪，达胃阳之郁。〕 芍药〔疏土中之水。〕 枳实〔破壅滞之气。各一、二钱。〕 甘草〔和中。减半。〕可加黄芩。〔清木火之热。〕此清热和解之剂。虽少阴四逆，实邪挟木乘胃所致，故但治厥阴，而少阴亦解，此母实泻子之治法也。仲景谓：厥应下之，而反发汗者，必口伤烂赤。谓当以寒剂降热下行，如白虎汤之清金平木解热，以救胃中津液，亦为热厥之主方，非大承气峻下之谓也。故又戒之曰：诸四逆厥者，不可下之，虚家亦然。若果有下症，仍可用微下之法，须活泼泼地，不可固执。

　　龙胆清肝饮〔自制〕治热邪传入厥阴，烦满囊缩，〔热邪引动肝气上逆，则烦满。肝脉过阴器，气燥灼于筋，故囊缩也。〕消渴，〔饮水多而小便少也。脾盛则母虚，故肾水消而生渴，且木火滋盛，必乘吸胃中之津液。〕气上冲心，心中痛热，〔肝气通于心，母盛则子实，故气冲心而疼热。〕饥不欲食，食则吐蛔者。〔木邪肆横，胃土受制也。〕龙胆草〔专泻肝胆之热邪。〕 黄芩〔君以胆草，亦入胆矣。〕 黄连〔心痛烦满，皆南方亢上之气，连之苦寒直泻丙丁，实则泻其子也。俱一、二钱。〕 栝蒌〔一枚〕 麦冬〔制肝者惟金，故以栝蒌、麦冬、润肺生津液。五钱至一两。〕 玄参〔二、三钱。〕 知母〔生肝者惟水，故以玄参、知母，壮水滋化源。三、五钱。〕 芍药〔畏肝者惟土，故以白芍安脾泻火邪。三钱。〕羚羊角〔独入厥阴，涤热舒筋，三、五钱。〕吐蛔加乌梅。如误下利不止者，〔徒虚阳明，木益乘其所胜。〕去瓜、麦、玄参、知母，倍芍药。此方以清解厥阴热邪之药为君，佐以清金壮水安脾之剂。

　　沈氏谓：黄芩汤一方，原治厥阴之病。愚嫌其尚少对症的药，故采加入，且更其方名，使知热邪传入厥阴，当以清肝为首务，方书但用承气汤下法，岂非一盲引众盲，相率入火坑耳。

　　炒米汤 治外感六、七日间，正气来复，邪气欲出，其人本虚，邪正相争，身首皆动，是为发战，脉必浮起。〔若正气内实，邪不能与之争，则便汗出而不发战。〕黄米〔炒焦。一撮。〕煎汤饮之，无内热症者，方可加生姜〔驱邪外出，薄者三片。〕此不用药，而但用米汤以助胃气，使正气胜邪，则发热汗出而解；若正气不能胜邪，虽战无汗，为难治也。

　　栗则但心战头摇鼓颔，乃正气虚极，不能送邪达表，扶正为急；若不止，乃为败症必死。

　　按伤寒家，服药后，身热发渴，烦躁冒胃瞀，两手脉忽伏而不见，恶寒战栗，此皆阴阳氤氲，正邪分争作汗之征也，姑宜静以待之，不可因而仓惶，反至错误。

　　炙甘草汤 治汗下后，脉结代，〔胃脏乃津液水谷之海，内充脏腑，外灌形骸，津多脉盛，津少脉衰。今因汗则津越，下则津空，所以脉来动而中止，不能接续。〕心动悸者。〔真阴已亡，微邪未散。〕炙甘草〔二钱〕 人参〔补胃。一钱。〕 麦冬〔生津。〕 生地〔各三、五钱。〕 阿胶〔养血，一钱。〕 麻仁〔润燥，炒研一钱。〕 桂枝〔二、三、五分。〕 生姜〔一、二片。〕大枣〔调和荣卫。二枚，清酒水煎。〕此方补胃生津，养血润燥，以为复脉之大法，少加桂枝、生姜者，为微邪未散而设也。若内有热症者，姜，桂慎勿轻投。沈氏云：此症脉代能食者，尚可愈，不能食者必死。故仲景谓：得此脉者，必难治。此方凡心中惊惕，人虚脉弱者，宜去姜、桂，加茯神、枣仁、朱砂之属治之。余于温热病中，尝遇歇止之脉，有因火过亢，有因气血痰食停滞，阻其营运之机而致者，或清火热，或通壅滞，脉自如常，勿执前说，不细审察，概投补剂。

　　加味理中汤 治误下，或过用寒凉，症变虚寒，洞泄不已，元气将脱。

　　人参〔二钱至二两。〕 白术〔二、三、五钱。〕 炙甘草〔补虚。一钱。〕干姜〔温中。一、二、三钱。〕 白芍〔酸收。二、三、五钱。〕加大枣、乌梅，入炒米〔一撮〕炒陈壁土，〔一匙，取谷气土气以助胃气。〕不止，佐以升麻、干葛〔升提。〕 赤石脂〔固涩。一半煎，一半调末服。〕里寒甚者，酌量加桂〔五分至二钱止。〕附子〔五分至二钱止。〕此温中救逆之剂。因用药差误，故从权以温补之，寒退泻减，即以平补之剂调之，勿过用桂、附。

　　〔按伤寒论中所载辛热诸方，仲景为误汗下吐，故不得已而从权暂用，原非传经伤寒正治之法，嘉言辨之甚明。后人徒读其书，不细详审立方之旨，亦不分土地有南北之殊，天时有寒温之异，见有成法，遂则效尤，甚至温热病中，亦恣用无忌。大概病家辄称感风寒受寒湿，见用辛温热剂，则情投意合。更于酷暑时令，闭窗下帷，和衣复被，致病者躁扰无奈，欲饮冷水，欲求入井，反谓阴躁，禁与寒凉，因之枉死。余所目击，已难悉数。但积习难返，时深悲悯，故着伤寒温热一卷，于六法中，惟清热方法居其七、八，其辛热诸剂，但存温经理中吴茱等方，备救汗下吐之逆，余概不录。实非偏执，所以因地之宜，顺天之时，庶不致遗人夭殃。但恐一齐之傅，难禁众楚之咻，若欲障百川而东之，回狂澜于既倒，端有望于诸高明互相倡导云耳。〕若过用桂、附及误用身目红者，乃附毒之故，急煎犀角〔二两。〕黄连 甘草〔各三、五钱。〕萝卜捣汁，〔二大碗。〕代水煎成，〔或用澄清泥浆水亦可。〕大剂频饮，其红自除。如解迟，血必从耳目口鼻中而出则死。

　　烧 散 治阴阳易症。〔感病新瘥，即行交接，无病患染着余热之毒而病。或男传女，女传男，如换易也，〕身重少气，百节解散，〔内损真阴之故。〕热上冲心胸，头重不举，眼中生花，〔毒气上蒸之故。〕憎寒壮热。〔热毒壅遏，卫气不行于表，故憎寒，热甚于中，故热遍于身也。〕在男子则阴肿，少腹绞痛，在妇人则里急，连腰胯内痛。〔甚者手足厥冷挛拳，男子卵陷入腹，妇人痛引阴中，皆难治。舌吐出者必死。〕不易自病，谓之女劳复，其症相似，〔内损真阴，外动邪热，正虚邪盛，亦最难治。〕通用此方。

　　裤裆〔取阴处烧灰，女取男者用之，男取女者用之。〕 竹青皮〔能下壅热卵缩，腹痛倍之。〕竹青煎汤和服，或入煎药服，有粘汗出为效，如无再服，以小便通利，阴头微肿则愈。

　　此剂以同气之阴相易。引之使邪原从阴窍而出。以交媾遗泄，热邪必从阴户受之，谚所谓来处来，去处去是也。他如生地、麦冬、知母、黄柏、犀角、黄连、滑石皆可采用。〔加柴胡，亦可用。〕普济消毒饮〔重订〕泰和二年四月，民多疫疠，初觉憎寒，壮热体重，次传头面肿盛，目不能闭，上喘咽喉不利，舌干口燥，俗云大头伤寒诸风药不愈。东垣曰：身半以上，天之气也，邪热客于心肺之间，上攻头目，而为肿耳。此方治之，活者甚众。

　　连翘 黄连 黄芩〔泻心肺之火。〕 玄参〔治无根之火，〕 青黛〔散郁火，止热烦。〕 薄荷 荆芥〔散风热，清头目。〕 牛蒡〔散风热，消浮肿。〕 甘菊〔治头目肿痛。〕甘草 桔梗〔为舟楫之剂，恐其速下也。〕 柴胡〔为升提之药，欲其达上也。〕 橘红〔利气以开壅。〕 人参〔扶正以驱邪，不虚勿加。〕便秘加酒炒大黄。〔从其实而泻，釜底抽薪之法也。共为细末，半用汤调，时时呷之。病在上者，服药不厌少而频也，半用蜜丸，噙化就卧，令药性上行也。〕此方总以散邪退热消毒为主。大抵治法不宜峻攻，攻则邪气不去，反伤其正。若大便热结，方可用酒浸大黄，或玄明粉，微下通之。若人虚脉弱者，方可认加人参三、五分。此症若先发于鼻额，面目红肿者，是属阳明，渴者加石膏。若发于耳目之前后上下，头角红肿者，乃属少阳，倍加柴胡、花粉。若发于头顶，连于巅顶者，乃属太阳，加羌活。若三阳受邪，合并头面前后耳鼻，头大如瓮者，加羌、葛，倍柴胡治之。外用清凉救苦散敷之。

　　清凉救苦散〔重订〕 黄连、黄柏、大黄、芒硝、雄黄、青黛〔等分，为末。〕 芭蕉根〔捣汁〕同蜜调敷肿处。

