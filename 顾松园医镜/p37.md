<!-- { "loadSidebar": true } -->
　　阳症见阳脉为顺，若见阴脉为逆。〔以其气血精津，未病先亏故也。有素禀阴脉者宜审。〕汗后身凉，脉静则吉，汗下后复大热，脉躁乱者，〔邪气太盛，不为药衰。〕不治，加喘急必死。发热脉躁急，〔真阴竭而邪独胜也。〕狂言〔肾绝也。〕不能食，〔胃绝也。〕见此三者，病虽小愈必死。脉阴阳俱虚，热不止者〔正虚邪盛也。〕死。热病七、八日，脉微小，〔正气虚也。〕溲血口中干者〔真阴伤也。〕死。病温虚甚者〔以本元虚而不能御邪也。〕死。热病不知所痛，〔有痛而不得其所在。〕耳聋口干不能自收，〔体重不能收持。〕阳〔阳胜之时。〕热甚，阴〔阴胜之时。〕颇有寒者，热在髓，死不治。热而痉者死。〔肢体抽搐，腰脊反强，切牙切齿，皆痉之症，热极大伤阴血而然。〕热病目不明，〔脏腑之精气已竭也。〕热不已者死。热病舌本烂，〔脾肾脉皆系舌本，二脏之阴俱绝。〕热不已者死。谵语舌强舌硬舌黑者〔热甚津竭也。〕死。阳症谵语，身当有热，脉当洪大，而反手足逆冷，脉沉细而微者〔邪气盛而正气败也。〕死。直视〔则肾水垂绝。〕谵语〔为心热神昏。〕喘满者〔气从上脱也。〕死。下利者〔气从下脱也。〕亦死。直视摇头，体如烟熏，心绝死。直视狂言，遗尿不知，肾绝死。环口黧黑，冷汗发黄，脾绝死。汗出发润，喘而不休，肺绝死。唇吻反青，手足振动，肝绝死。结胸症具，烦躁者死。〔误下津竭，孤阳无附而欲脱也。〕吐则烦躁，〔上下交征，中气立断。〕四肢逆冷者〔脾胃气绝也。〕死。下利发热，厥逆躁不得卧者〔阴阳两绝也。〕死。下利发热，〔阴从下脱，阳从外越。〕汗出不止者〔汗多亡阳故也。〕死。下利厥逆不能食，忽反能食，〔是胃阳发露，灯尽复明之兆。〕此名除中死。〔言胃中阳气消除尽也，亦有属胃气来复者。当合形气断之耳。〕下利恶寒，身蜷手足逆冷者〔阴盛无阳也。〕死。〔热病中或过用寒凉，间亦有之。〕泄而腹满甚者〔脾气败也。〕死。下利止而头眩；时时自冒者死，〔此阴尽利止，孤阳无附而上越也。〕冷汗如油，贯珠不流者〔绝汗出也。〕死。循衣摸床，两手撮空者死。〔亦有因热神昏，当参脉症救之。〕目乱无神气，目无精光者死。〔失神者亡也。〕张口如鱼，出气不返者〔肾绝不能纳气归原也，〕死。口臭不可近者〔内热极而脏腑伤也。〕死。舌上赤紫干光者〔心火自焚也。〕死。舌卷囊缩者〔厥阴气绝也。〕死。皮肤枯燥，大肉脱者〔太阴气绝也。〕死。

　　卷六·射集　温热

　　举例

　　一 缪仲淳治一人患热病，病在阳明，头痛，壮热、鼻干、不卧、渴甚且呕，脉洪大而实。一医欲投葛根汤。仲淳曰：不呕吐而解表用葛根汤，今吐甚，是阳明之邪火上升也，葛根升散，用之不宜，宜应以白虎汤治之。石膏辛能解肌，镇坠能下胃家之痰热，肌解热散，则呕而烦躁壮热皆除矣。遂以大剂竹叶石膏汤方与之。且嘱之曰：虏荆非六十万人不可，二十万则奔还矣。临别去，斯时投药，五鼓瘥，已而果然。或谓呕甚而不用半夏何也？曰：半夏有三禁，渴家、血家、汗家是也。不用甘草呕家忌甘故也。

　　二 一妇娠九月，患伤寒阳明病，头痛壮热，渴甚，舌上黑苔有刺，势甚危。仲淳投竹叶石膏汤，索白药子〔医马者。〕不得，即以井底泥涂脐上，干则易之。一日夜尽石膏十五两五钱〕病瘳。越六日，产一女，大小俱无恙。

　　三 一人因出疹不忌肉，兼好饮，作泄八载矣。忽患伤寒，头痛如裂，满面发赤，烦躁口渴，舌生黑苔，时发谵语，眼不合者七日，洞泄如注，较前益无度，脉洪大而数。仲景疏竹叶石膏汤方，因其有泻病，石膏用一两，病不减，加至二两。病家曰：得毋与病相妨乎？曰：热邪作祟，此客病也，不治立殆，渠泻已八年，非暴病也，治病须先太甚，急治其邪，徐并其夙恙除之。急进一剂，夜卧遂安，即省人事。再剂而恶症顿去，不数剂霍然，但泻未止。复疏脾肾双补丸方，加黄连、干葛、升麻、以痧痢治之，不一月泻止，八载沉 ，一旦若失。

　　四 一卖豆腐者伤寒发呃，两日夜人事不省，其子乞方。仲淳问曰：汝父当时曾头疼身热乎？曰：然。曰：曾服汗药乎？曰：未也。曰：曾吐下乎？曰：未。仲淳曰：伤寒头痛，身热口渴，本属阳明热邪传里，故身凉发呃，未曾汗吐下，邪从何而出，第其人年老多作劳，于白虎汤加参三钱，二剂服愈。

　　五 一人患时气外感三、五日，头痛发热，服表汗药虽止，热仍不清，口干唇裂，因而下之。

　　遍身红斑，神昏谵语，饮食不入，大便复秘，小便热赤，脉紧小而急。嘉言曰：此症全因误治，阳明胃经表里不清，邪热在内，如火燎原，津液尽干，以致神昏谵妄，斑转紫黑，立刻死矣。今本难救，但其面色不枯，声音尚朗，乃平日保养，肾精有余，如旱田之侧，有下泉未竭，故神虽昏乱，而小水仍通，乃阴气未绝之征，宜化斑白虎汤治之。盖中州元气已离，大剂急剂，俱不得用，而虚热内炽，必甘寒气味，方可和之耳。但方虽宜小，而服药则宜频，如饥人欲食，不得不渐渐与之，必一昼夜频进五、七剂，为浸灌之法，庶几邪热以渐而解，元气以渐而生也。若以小剂复旷时日，纵用药得当亦无及矣。如法治之，更一昼夜，而病者热退神清，脉和食进，其斑自化。

　　六 一人头痛腹胀，身重不能转侧，口内不和，语言谵妄。士材曰：此三阳合病也，头病太阳症也，腹胀身重口不仁谵语，阳明症也，难以转侧少阳症也。乃以白虎汤连进两服，诸症渐减，更加麦冬、花粉，二剂而安。

　　七 一人犯房劳，病伤寒，守不服药之戒，身热已退，十余日外，忽然昏沉，浑身战栗，手足如冰。一医欲役姜、附之药，主家自疑阴症，遂欲用之。嘉言力辨其为热厥，止而弗服。以调胃承气汤约重五钱，煎成热服半盏。少顷，又热服半盏，厥渐退，人渐苏，仍与前药，服至剂终，人事大清，忽然浑身壮热，又与大柴胡一剂，热退身安。盖凡伤寒病，初起发热，煎熬津液，鼻干口干渴便秘，渐至发厥者，不问知其为热也，若阳症忽变阴厥者，万中无一也。盖阴厥得之阴症，严冬寒邪，一起便直中少阴，无头疼身热，而见唇青面白，凛栗无汗，〔若腠理素虚，则冷汗淋漓，或烦假热烦躁，迫其阳亡于外之假症。〕骛溏自利，溺清不渴，身蜷多睡，醒则人事了了，与伤寒传经之热邪，转入转深，人事昏惑，万万不同。〔此症正宜四逆汤急救之，宜参医门法律中寒门用药。〕诸书载阴阳二厥为一门，即明者犹为所混，况昧者乎？如此病，先犯房劳后成伤寒，世医无不为阴症之名所惑，往往投以四逆等汤，而促其暴亡。盖犯房劳而病外感者，其势不过比常较重，如发热则热之极，恶寒则寒之极，所以然者，以阴虚阳往乘之，非阴盛无阳之比。仲景伤寒论中所载辛热诸方，原为妄汗下吐而制。如汗多亡阳，吐利烦躁，四肢逆冷者，皆因用药差误所致，不以真武四逆等汤挽之，则阳不能回，非为传经伤寒中有阴症而立方也。盖伤寒才一发热发渴，定然阴分先亏，以其误治，阳分比阴分更亏，不得已从权用辛热，先救其阳，与纯阴无阳，阴盛格阳之症相去天渊。后人不窥制方之意，见有成法，转相效尤，不知治阴症以救阳为主，治伤寒以救阴为主。伤寒纵有阳虚当治，必看其人血肉充盛，阴分可受阳药者，方可回阳。若面黛舌黑，身如枯柴，一团邪火内燔者，则阴已先尽，何阳可回耶？故见厥除热，存津液元气于什一，已失之晚，况敢助阳劫阴乎？八 一人伤寒，九日以来口不能言，目不能视，体不能动，四肢俱冷，皆曰阴症。士才诊之，六脉俱无，以手按腹，两手护之，眉皱作楚，按其冲阳，〔在足面上五寸高骨间动脉也。〕大而有力，乃知腹有燥粪也。遂与大承气汤下之，得燥粪六、七枚，口能言，体能动矣。

　　九 一人伤寒，至五日下利不止，懊 目胀，诸药不效。有以山药茯苓与之，虑其泻脱也。士才诊之，六脉沉数，按其脐则痛，此协热自利，中有结粪，以小承气倍大黄服之，果得结粪数枚，下利遂止，懊 遂安。

　　十 一人因房劳食犬肉伤寒，诸医以其虚也，攻补兼施，至发狂，登屋奔走呼号，日夜令壮夫看守者，几月余。走使延朱远斋，先命煎人参膏二斤以待，用润字号丸药数钱下之，去黑粪无算，势遂定。

　　奄奄一息，邻于死矣。

　　徐以人参膏灌入之，至百二十日全愈。

　　十一 一人食牛肉伤寒，表邪已解，但默默不语，身卧如塑。余按其腹，则双手来护，知其中有燥粪，此大实有羸状也。以承气投之，惟有极臭粪水，甚至下如血水，旁流不止。余曰：此病久，胃气无权，不能推送，承气汤中，须得人参赞助，宿物始动。乃用黄龙汤，腹大痛而下黑粪无算，逆愈。

　　十二 一童女伤寒，得阳明胃实下症，以承气下之，惟有或红或黄，或黑粪水，按腹仍痛，胸膈仍闷。余曰：病久邪热灼耗津液，兼下多伤阴之故。用麦冬〔一两。〕栝蒌：〔一枚。〕清肺利大肠，以大肠主津液，与肺为表里，肺主气，而津液由于气化故也。生地〔二两〕滋阴通二便，以五液皆主统于肾，肾主二便，血主濡之故也。服尽，结粪遂下，即知饥而索粥矣。

　　十三 一太史春间病外感，头痛身热，口渴吐白沫，昼夜不休，医者误谓罢官初归，妄投解郁行气药，不效。又投以四物汤，益甚。病二十余日矣。仲淳曰：病因外感，不解表，又不下，使热邪弥留肠胃间，幸元气未尽，故不死。用淡豆豉二合炒香，麦冬两许，知母数钱，石膏两许，一剂大汗而解。大便尚未通。此久病津液未回，乃肠胃燥非有邪也。令日食甘蔗二、三株，兼多饮麦冬汤，不三日，去燥粪六十余块而愈。

　　十四 一仆因受寒发热，头痛如裂，两目具裂痛，浑身骨肉疼痛，下元尤甚，状如刀割。不可忍，口渴甚，大便日解一次，胸膈饱胀，不得眠，以其症来告。仲淳曰：此太阳阳明合病也。贫人素多作劳，故下体疼痛尤甚，用羌活〔二钱五分。〕祛太阳之邪，干葛〔三钱。〕竹叶〔一百片。〕石膏〔一两五钱。〕知母〔三钱五分。〕麦冬〔八钱。〕解阳明之热，栝蒌实〔半枚。〕枳实 桔便〔各一钱。〕疏利胸膈之留邪，服四剂遂愈。

　　十五 一妇产后饮食不节，复感风寒，遂致发热谵语，喘咳气逆，恶露绝不至，势甚急迫，仲淳云：此症具系外来客邪，尚属可救，设正气虚脱现诸症者，必无幸矣！何以见之，以脉气浮大有力故也。
