<!-- { "loadSidebar": true } -->

　　用大剂疏风消食之药，二剂便霍然。先是有用白术、归、芎等补药，几为所误。

　　十六 一人患伤寒，第二日头痛发热，正在太阳，士材曰：方今正月，天令犹寒，服以麻黄汤热饮之，得汗如雨，密复半日，易被，神已爽矣。至晚索粥，家人不与。士材曰：邪已解矣，必不传里，食粥何妨。至明日果愈。不以麻黄汗之，病变深重，非半月不安也。

　　十七 一人春月病温，嘉言见其头重着枕，身重着席，不能转侧，气止一丝，不能言语，畏闻响声。此以冬不藏精，体虚不能任病耳。乃于表汗药中，用人参七分，服后汗出势减。次日，又于和解药中，加人参一钱，即大便一次。谓曰：此症表已解矣，里已和矣，今后缓调即愈。

　　十八 一人伤寒，六、七日身热目赤，索水到前，复置不饮，异常烦躁，将门牖洞开，身卧地上，展转不快，更求入井。医欲与承气汤服之。嘉言诊其脉，洪大无伦，重按无力。谓曰：此用人参、附子、干姜之症，奈何认为下症耶？医曰：身热目赤，有余之邪，躁急若此，再以人参、姜、附之剂，逾垣上屋矣！嘉言曰：阳欲暴脱，外显假热，内有真寒，以姜、附投之，尚恐不胜其任，况用纯阴之药，重劫其阳乎？观其得水不欲咽，情已大露，岂水尚不欲咽，而反可咽硝、黄乎？天气燠蒸，必有大雨，此症顷刻大汗一身，不可救矣！惟用姜、附，所谓补中有发，可以散邪退热，一举两得，至稳至当之法，何可致疑。乃以人参三钱，姜、附、甘草各二钱，煎成冷服。服后寒战，戛齿有声，以重绵和头复之，缩手不肯与诊，阳微之状始着。又与前药一齐，微汗热退而安。

　　〔按传经伤寒，谓之热病者，盖风寒初客皮毛。即毛孔闭，平素有火之人，阳气为风寒所闭，不得外泄而生热，非风寒能变热也。但是因风寒而生热，所以有风化为热，阳郁为热之说。故仲景以风寒之邪为热邪，热邪传里，必由皮毛经络而肌肉，而脏腑，积久愈热，决无忽反变寒之理，故直谓之热病。然人禀赋有偏阴偏阳之不同，如太阴之人，虽暑月不离复衣，食饮稍凉，便腹痛泄泻，其平日阳气衰微不振，阴寒久已用事，一旦感召风寒，斩关直入阴经，寒复加寒，阴盛于内，则逼阳于外，故有阴极似阳之症。但此种偏阴之人，假阳之症，乃千百难逢一、二。附录兹案，欲使学人临症，当知内经所云无者求之也，〕十九 一妇，患热入血室，发狂欲杀人，医以伤寒治之。仲淳曰：误矣，令先饮童便，继与凉血，行血，安心神药，遂定。

　　二十 一人伤寒，热解后，复下血不止，以痢药投之，更甚。仲淳云：此伤寒失汗之余症也。

　　用地榆、麦冬、知母、竹叶以代仲景诸血症药，遂愈。

　　二十一 一人患伤寒愈，愈而复，复而愈，愈而再复，不知其几。面色黄白，六脉微弱，大便不通，胸中不快，亦不思食。仲淳曰：胸中不快，虚而气壅，非实邪也。不大便者，久病津液枯，气弱不能送也。投以人参五钱，麦冬两许，枳壳八钱，尽剂而愈。

　　二十二 崇明蒋中尊，病伤寒临危，求肉汁淘饭半碗，食毕，大叫一声而逝。人问其故，嘉言曰：今人外感病，兼内伤者多，用药解全用分别。如七分外感，三分内伤，则治外感药中，宜用缓剂小剂，及姜、枣和中为引，庶无大动正气汗血等累。若七分内伤，三分外感，则用药全以内伤为主，但加入透表药一味，而热服以助药势，则外感自散。盖以内伤之人，才有些微外感，实时发病，不似壮盛之人，必所感深重，其病乃发也。蒋中尊者，向曾见其满面油光，已知其精神外用，非永寿之人也。人惟歉然不足，方有余地、可以应世，可以当病。若夫神采外扬，中之所存，宁复有几耶？近闻其宦情与声色交浓，宵征海面，冒蜃烟蛟雾之气，尚犯比目之戒，则其病纯是内伤，而外感不过受雾露之气耳。雾露之邪，其中人也，但入气厘清道，原不传经，故非发表攻里所能驱，惟培元气，浓谷气，则邪不驱而自出。设以其头晕发热，认为太阳之症，误表其汗，则内伤必转增，而危殆在所必至矣。且内伤之人，一饱一饥，早已生患，又误以为伤寒，而绝其食，已虚益虚，致腹中馁惫，求救于食，食入大叫一声者，肠断而死也。此理甚明，如饥民仆地即死，气从中断，不相续也。又如膈病，展转不能得食，临危每多大叫而逝，以无外感之邪乱其神明，是以炯炯自知其绝也。果有外邪与正交争，其人未死前，先已昏惑不省矣。问曰：每见人之神采外扬者，病发恒多汗而躁急，不识何药可以治之？曰：上药在以神治神。

　　盖神既外扬，必须内守，方能逆挽。若夫草木之性，则取其下达而味沉浓者，用之恒使勿缺，仿灌园之例，频频予沃之以水，而防其枯竭可也。问曰：临危索饭之时，尚有药可救否？曰：独参汤可以救之。

　　吾尝治一孕妇伤寒，表汗过后，忽唤婢作伸冤之声，知其扰动阳气，急迫无奈，令进参汤，不可捷得。

　　遂以白术三两，熬浓汁一碗与服，实时安妥，况人参之力，百倍白术耶！二十三 一人昔年感症，治之不善，一身津液尽为邪热所灼，究竟十年，余热未尽去，右耳之窍尝闭，今夏复病感，缠绵五十多日，面足浮肿，卧寐不宁，耳间气往外出。盖新热与旧热相合，野狼狈为患，是以难于去体。医者不察其绸缪胶结之情，治之茫不中肯，延至秋深，金寒水冷，病方自退。然浅者可退，深者莫由遽退也。面足浮肿者，肺金之气，为热所逼，失其清肃下行之权也；卧寐不宁者，胃中之津液干枯，不能内荣其魂魄也；耳间大气撞出者，久闭之窍，气来不觉，今病体 羸，中无阻隔，气逆上冲，始知之也，外病虽愈，而饮食药饵之内调者，尚居其半，特挈二事大意，为凡病感者，明善后之法焉。盖人当感后，身中之元气已虚，身中之邪热未净，于此而补虚，则热不可除，于此而清热，则虚不能任，即一半补虚，一半清热，终属模糊，不得要领，然舍补虚清热外，更无别法，当细辨之。补虚有二法：一补脾，一补胃。如疟痢后，脾气衰弱，饮食不能运化，宜补其脾。如伤寒后，胃中津液久耗，新者未生，宜补其胃。二者有霄壤之殊也。清热亦有二法：初病时之热为实热，宜用苦寒药清之；大病后之热，为虚热，宜用甘寒药清之。二者亦有霄壤之殊也。人身天真之气，全在胃口，津液不足，即是虚，生津液即是补虚，故以生津之药，合甘寒泻热之药，而治感后之虚热，如生地、麦冬、骨皮、人参、梨汁、竹沥之属，皆为合法。仲景每用天水散以清虚热，正取滑石、甘草，一甘一寒之甘寒也。

　　设误用参、 、苓、术补脾之药为补，宁不并邪热而补之乎？至于饮食之补，但取其气，不取其味。如五谷之气以养之，五菜之气以充之，每食之间，便觉津津汗透，将身中蕴蓄之邪热，以渐运出于毛孔，何其快哉！人皆不知此理，急于用肥甘之味以补之，目下虽精采健旺可喜，不思油腻阻滞经络，邪热不能外出，久久充脊完固，愈无出期矣。前哲有鉴于此，宁食淡茹蔬，使体暂虚，而邪易出，乃为贵耳。前药中以浮肿属脾，用苓、术为治，以不寐属心，用茯神、枣仁为治，总以补虚清热之旨未明，故详及之。

　　卷七

　　中风

　　中风有真假内外之别，差之毫厘，谬之千里。何者？西北土地高寒，风刚猛，真气空虚之人，猝为所中，如《金匮》云：邪中于络，肌肤不仁。邪方入卫，气不得运，故皮肤不仁。邪中于经，即重不胜。邪入荣脉之中，内骨外肉，皆失所养，故着重不胜。邪中于腑，即不识人。入腑必归于胃，热蒸津液，结为痰涎，胃气壅逆，故不识人。邪中于脏，舌即难言，口吐涎沫。诸脏受邪至盛，必入于心而乱其神明，则舌纵难言，廉泉开而流涎沫矣。中脏者死，中腑者成废人，中经络者可调理而瘳。治法先宜解散风邪。嘉言云：挟虚者，非补虚则风不出；挟痰者，非豁痰则风不出；挟火者，非清热则风不出，挟气者，非开郁则风不出，挟湿者，非导湿则风不出。故风中经络，总宜宣之使散。

　　其药如人参败毒散，九味羌活汤之属，为加减主治。不可误下，使风邪乘虚内入脏腑，酿患无窍。次则即当治本，以补养气血为要。若中脏之症，方书多以宜下为言，夫中脏之候，多有平素积虚，脏真不守者，下之立亡。惟在胃腑一症，内实便秘者，间有可下，然不过微下以解其烦热，岂遂可以下为定法耶！至若风势稍定，即宜禁用风燥之品，避居密室，毋食肥鲜，惟用甘寒药，频频热服，俾内不招风，外无从入之路，且甘寒一可熄风，二可补虚，三可久服，必得谨调千日，庶可重享天年。此论真中风之大纲如此，方治星罗，余可无赘。乃类中风症，治法尚未尽善，不得不为阴之。按仲淳云：东南地方，绝无刚猛之风，而多湿热之气，质多柔脆，往往多热多痰，真阴既亏，内热弥甚，煎熬津液，凝结为痰，壅塞气道，不得通利，热极生风，亦致猝然僵仆。类中风症，或不省人事，或语言謇涩，或口眼歪斜，或半身不遂。其将发也，外必先显内热之候，或口干舌苦，或大便秘涩，小便短赤，此其验也。河间所谓此症良由将息失宜，心火暴甚，肾水虚衰，不能制之。丹溪所谓有气虚，有血虚，有湿痰是也。此即内虚暗风，确系阴阳两虚，而阴虚者为多，与外来风邪迥别。法当清热〔二冬、甘菊、白芍、童便。〕顺气，〔苏子、橘红、枇杷叶、郁金。〕开痰，〔贝母、花粉、栝蒌、竹沥。〕以救其标，次当治本。阴虚则益血，〔地、冬、杞、芍、牛膝、枣仁、胡麻、首乌、人乳、鳖甲。〕阳虚则补气，〔参、耆、术、茯、鹿茸。〕气血两虚，则气血兼补，久之自瘳。设误认为真中风，而以风药治之，则燥复伤阴，散复伤气，轻者变重，重者必死。景岳言：真中风，乃自外而入，必先发热恶寒，头疼身痛等症，显然可察。类中风，则由内而病，绝无外症，而忽病如风，皆因酒色劳倦，七情口腹，致伤脏气，阴虚而然。治宜培补真阴，以救根本为主。但阴虚有二，有阴中之水虚，有阴中之火虚。水虚者，壮水之主，六味、左归之属；火虚者，益火之源，地黄引子、八味之属。能求水火而治之，斯可谓良工矣。

　　搐鼻法 治口噤不开。

　　细辛 皂荚〔为末合。〕吹鼻取嚏，无嚏者肺绝死。此二味皆辛散之药，能透顶通关醒神，类中忌用，以其走泄真气故也。

　　乌梅擦牙关方 亦治口噤不开。

