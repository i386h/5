<!-- { "loadSidebar": true } -->
　　此治上焦实火之方。东垣云：去硝、黄加桔梗，为舟楫之剂，浮而上之。淡竹叶利其小便，使心肺之火下行，治上焦胸膈之热最妙。

　　黄连解毒汤〔见伤寒。〕此治上中下三焦实火之方，另再加对症药用之。

　　防风通圣散〔加减〕治表里客热，三焦实火。

　　防风 荆芥 薄荷〔使表热由汗而泄。〕大黄 芒硝〔使里热由下而泄。〕滑石 山栀〔由溺而泄。〕连翘 黄芩〔祛诸经之热。〕石膏 桔梗〔清肺胃之热。〕麦冬〔救热伤之津液。〕白芍〔救热伤之营血。〕甘草〔调和诸药。〕本方去硝黄名双解散。

　　此方清火热，开鬼门，洁净府，通传导，内外分消其势，亦治火之良法。外科以此方治里有实热，疥疮满身者。余每加生地，用金银花一、二两、绿豆一、二合，煎汤煎药，饮之殊效。

　　清热渗湿汤 凉血祛湿汤〔俱见湿门。〕此俱治湿热之方，但一燥一润，迥然不同，须分别采用

　　卷七　火

　　举例

　　一 一人两腿逸则痿软而无力，劳则作痛如针刺，立斋曰：此肝肾阴虚火炽所致，用六味汤而愈。

　　二 一妇左乳边患火丹赤肿，黄水淋漓，但坐不卧，服诸苦寒之剂，不效。余用栝蒌一枚，红花、甘草各五分，一剂而愈。

　　三 一妇腿上常发紫疔，诸药不效。余曰：此肝家郁火之症。用加味逍遥散缓痛，改用泻肾汤，加柴胡、山栀、丹参之属，数剂而愈。

　　四 一女遍身瘙痒，赤晕如霞，身体发热，余谓此赤游风也。因肝经火旺，血燥生风，宜清肝养血，加味逍遥散去归、术，加生地、连翘、甘菊、薄荷、绿豆、黑芝麻，治之而愈。

　　五 一女子十五岁，患瘰 ，身发赤晕，形气倦怠。立斋谓：此肝火血虚所致，用加味逍遥散，而赤晕愈，复用归脾汤六味丸二方加减分进，而瘰 消。按《外台秘要》云：肝肾虚热则生瘰 。

　　又病机云：瘰 不系膏粱丹毒，因忧思郁怒，伤损肝脾所致者多，切不可轻用散坚追毒之剂，宜补脾养肝，调经解郁，当自消散。

　　六 一童子下 溃烂，发热作痛。一童子茎中作痒，不时搔捻。一童子目痒出水，或两眼连扎，或项间结核，或阴囊瘙痒。立斋谓：俱属肝火。皆用龙胆泻肝汤及芦荟丸二方，加减并愈。

　　七 一女胁间臂臀，俱生流注，有溃有未溃，病势正笃，时忽阴中突出如鸡子状，色带青紫，日渐肿大，痛极难忍，小水滴沥，如隔宿茶，饮食甚少。余以为此肝火湿热下流所致。用大剂龙胆泻肝汤，加连翘、花粉、银花、寒水石，〔二两〕外用黄柏、苦参〔各半斤。〕煎汤洗之，以芭蕉根汁、田螺汁调芦荟频频刷之。势不退，反渐大，坚守此方，服至十余剂，小水始利，色不黄赤，晨起肿处略减，坐至午后，肿重堕下。此肝经湿热稍退，脾虚下陷之征也。改用补中益气汤，参〔四钱〕 〔一两〕术〔二钱〕归、橘、甘、升〔各一钱五分。〕柴〔二钱〕加胆草、连翘、花粉〔各三钱。〕银花〔五钱〕茯苓、车前〔各二钱。〕米仁〔八钱〕生地、麦冬，〔各五钱。〕又服十余剂，肿始渐消收入，饮食渐进，流注亦俱生肌收功。

　　八 一妇阴中不时作痒，痒极难忍，同治于余。余言，经曰肾开窍于二阴，肝脉过阴器。又言：前阴者，宗筋之所聚，为太阴阳明之所合。此因肾肝脾胃有湿热，湿热郁久，则生虫作痒。用海藏泻肾汤，加知柏，祛肾经之湿热，胆草、青黛祛肝经之湿热，麦冬、石斛祛脾胃之湿热，山栀、车前清热利水，外用蛇床子、苦参煎浓汤浸洗，复以猪肝切条，葱、椒油煎纳阴中，引虫外出，遂愈。竟不再发。

　　九 一妇患满面 肿红赤，两眼俱合肿痛，口渴便秘。医者认为外科症，用辛温药，欲敷散之，遂痛不可忍，冷水洗去方安。余作上焦实火治之，用大剂凉膈散合竹叶石膏汤，加生地、花粉，频频与饮。一剂肿减，二剂便通，全无脓血，而平复如故。

　　十 一僧患左边面目耳根及颈，俱 肿红色，眼合口紧，咸谓大头伤风。余诊视之，起居如常。谓曰：此系火症，火得风药而弥炽，故 肿愈甚。用清热凉血，散结消肿，开腠泻毒治法。投以夏枯草〔六两〕甘菊〔二两〕煎汤代水，金银花、紫花地丁、生地〔各五钱。〕连翘、花粉、贝母、薄荷、牛蒡子、甘草，〔各三钱〕浓煎五、六碗，频频饮之。一昼夜服完，肿消眼开。又稍加减作一小剂服之全愈。或谓火症，何故不用芩连？曰：火盛不可骤用寒凉，须用生甘草兼泻兼缓，此丹溪妙法也。

　　十一 一人素多酒色，冬底忽患齿痛摇动，牙动及面目俱痛，饮食不进，夜不能卧。延余诊视。余曰：齿乃骨之余，而属肾，上下牙龈属阳明胃与大肠，肾病则齿摇动，肠胃伤于酒醪，则湿热上攻牙床，不得清宁，则作肿作疼，齿亦不得安而摇动。今少阴阳明俱病，用大剂知柏六味汤，加玄参、牛膝、车前，导肾火下行，合竹叶石膏汤〔膏用四两。〕加黄连、麦冬、芦根，〔芦用八两。〕煎汤代水，清阳明湿热。大剂浓煎，一昼夜服至五、六碗，痛势稍减，四剂而平。余亦曾冬间忽患左边下齿大痛，痛不可忍，用石膏三、四、五两煎滚，将清者泡上好松萝茶叶一大撮，橄榄捣碎一、二枚，乘热顿饮三、四大碗，复杯立愈。后每痛发，辄用前汤饮之，无不立应。曾有一次痛极欲死，加石膏斤余，泡橄榄茶顿饮，大便泻热水二次，痛亦遂止。日虑反复，复后竞不发。

　　卷八·御集

　　中暑（中与伤同）

　　暑有阴阳二症。阳症因于中热，阴症因于中寒，但感在夏至后者，皆为之暑耳。时令大寒、小寒而人受之者，为伤寒。时令大暑小暑而人受之者，为伤暑。经云：伤暑者汗，烦则喘喝，静则多言。

　　此皆中暑之阳症。即洁古所谓动而得之为外感。天日之暑热，故为汗出烦躁、为喘、为大声呼喝，即其静者，亦不免于多言。盖邪热伤阴，精神内乱，故言语无伦也。又曰：体若燔炭，汗出而散。

　　此言中暑之阴症，即洁古所谓静而得之。因避天之暑热，而反受阴寒所致。故体热若燔炭，必须汗出邪乃得散。经言：暑当与汗皆出勿止。此之谓也。但感而即病、则伤寒也，若不即病、至秋而发，则如经所谓夏伤于暑，秋必 疟。又谓：夏暑汗不出者，秋成风疟皆由此耳。观经言二症；一中于热，一中于寒，皆谓之暑。但治寒宜散，必汗出而解。治热宜凉，必热清而愈。不可不察也。

　　白虎加人参汤 《金匮》云：太阳中热者、 〔同暑〕是也。

　　〔此言暑之阳症。盖太阳膀胱，乃六经之首，主皮肤、而统荣卫。故凡六淫之邪，必由太阳而入。〕汗出恶寒，〔暑伤心气，心虚则汗出，暑伤肺气，肺虚则恶寒。亦有不恶寒，反恶热者。〕身热而渴，〔表有暑邪则热，里有暑邪则渴。亦有身不热者。〕六脉虚弱，〔暑伤于气，所以脉虚。〕此方主之。

　　人参〔补元气，〕石膏〔清暑邪，〕知母〔清肺热。〕甘草〔解暑和中。〕粳米〔养胃气。〕仲淳加麦冬〔救肺金，存津液，以夏月之热淫，必僭而犯上，伤其肺金也。〕竹叶〔清心涤热。〕脉不甚虚者，可去人参。兼有湿热者，合益元散，或加茅术。

　　此方凉肺清心，养胃生津，但用甘寒阴阳两无偏胜之药，清解暑热，而平治之。盖夏月人身之阳，以汗而外泄，人身之阴，以热而内耗，阴阳俱不足，故仲景于中暑病，禁用汗、下、温针。恐汗则伤其阳，下则伤其阴，温针则引火热内攻也。按经云：身热脉虚得之伤暑。盖热伤气，而不伤形，所以脉虚。故清暑益气，兼而行之。须知暑热之病，有三、四部无脉者，被火所逼而藏伏耳。甚至体痛、烦心，或喘促、厥冷，若误认虚寒、而投温补，必毙。但用前方，俾暑邪清而脉自起，症自平矣。凡夏月日中劳役，触冒暑热，而见汗出、烦躁、多言、齿燥、口渴、眩晕者，即属中热的症，此方加减，无不神效。若国中昏倒，急扶阴凉处，取土罨病患脐上，小便溺之，盖脐乃命蒂、溺脐以接其元气之意，随灌人溺，〔一碗。〕或用冰水调益元散。

　　益元散〔即天水散。〕治中暑、身热、烦渴、小便不利。

　　滑石〔寒能清热，淡能利窍，六两。〕甘草〔和中，一两。〕为末，每服三、五钱。白汤调下，冷开水更佳。加薄荷〔少许。〕名鸡苏故。加青黛〔少许。〕名碧玉散。加辰砂〔性微寒，纳浮游之火，而安神明。凡心热者，非此不能解也。〕名辰砂益元散，治疗并同。

　　此方驱暑邪从溺而出。以暑热伤心，心与小肠为表里，泄小肠之热，即所以清心也。按嘉言云：外暑蒸动内湿，二气交通，因而中暑，所以肥人湿多，中暑最宜。故治中暑病，须知兼治其湿。益元散利水驱湿，故称夏月服之解暑。然体盛湿多则宜之。清 无湿之人，津液为时令所耗，当用生脉散。若再利小水，竭其下泉，枯槁立至。凡汗多之体，亦不可利其小便。盖胃中只此津液，汗既外泄，又复下利，所谓立匮之术也。

　　生脉散 治热伤元气，肢体倦怠、气短懒言，口干作渴，汗出不止。

　　人参〔补肺气。〕麦冬〔清肺气，等分。〕五味子〔敛肺气，减半。〕此方补肺、清肺、敛肺、名生脉者，以脉得气则充，失气则弱，一补、一清、一敛，养气之道毕矣。凡瘦弱虚人，夏月最宜长服。按东垣云：夏月加黄 、甘草、服之令人气力涌出。孙真人云：夏月必服五味以补五脏之气。寇宗 云：麦冬、五味、枸杞同为生脉之剂。故一方用五味、枸杞煎汤代茶，治夏日虚病倦怠、食少、口干、身热者甚宜。

　　清暑益气汤 治长夏湿热蒸腾，食少倦怠，〔湿热伤脾所致。〕痞胀溏泄，〔脾不运则痞胀，脾受湿则溏泄。〕体重疼痛，〔湿伤肌肉，故身体重，湿热相搏，故肢节痛。〕身热多汗，〔暑邪干卫也。〕口渴心烦，小便黄赤，〔暑热伤肺，故口渴，暑热伤心，故心烦，溺赤。〕六脉虚弱。

　　人参 黄 白术 陈皮 甘草 当归 升麻 干葛〔即补中益气汤，去柴胡而易干葛也。此因便泻，故以二味鼓舞胃气上行，以治虚泻。〕茅术 黄柏〔即二妙散，合泽泻以治湿热。〕泽泻青皮 神曲〔下气消食。〕麦冬 五味〔合人参即生脉散也，所以救暑伤之肺。〕此方补中实卫，以去其湿热。色白内虚之人，夏月无论中暑与否，所宜常服者也。

　　黄连解毒汤〔见伤寒。〕治夏月一切暑热之症，或合白虎汤，随症加减用之。

