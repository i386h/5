<!-- { "loadSidebar": true } -->
　　此治实火之方也。嘉言谓：病之繁而且苛者，莫如夏月为最。日之暑气、天之热气、地之湿气、时分时合。其分也，以风动于中，胜湿解蒸，不觉其苦，其合也，天之热气下，地之湿气上，人在气交之中，受其炎蒸无隙可避，多有烦躁神昏，肌肤痱起，胸膺痤出，头面疖生，甚则发为肿毒痈疽等症。或有头面外项赤肿，或咽喉肿痛，或腿足热肿，长至数寸，不能步履，统宜清凉，解其暑毒，热症一解，赤肿自消，全无脓血。又有遍身发泡，如桃、李，如碗、如杯，晶莹脆薄，中含臭水，此湿热之水，泛于皮肤也。亦宜本方加减治之。

　　吞薷饮 治夏月乘凉饮冷，阳气为阴寒所遏，头痛、发热、恶寒、无汗。〔皆乘凉感寒表症，即经所谓体若燔炭汗出而散也。〕吐泻腹痛。〔此饮冷伤脾胃之故，乃里症也。〕香薷〔辛温发越阳气。为夏月解表之药。一、二钱。〕浓朴〔暖脾胃，止腹痛，姜汁炒。一钱。〕扁豆〔补脾胃止吐泻，炒二、三钱。有表症者去之。〕表症甚者，可加防风、薄荷。如无汗，再加苏叶。〔偏于表者，表药为君。〕里症甚者，可加陈皮，茯苓、木香、砂仁。〔偏于里者，里药为君。〕如兼心烦溺赤，〔此由暑邪内伏，寒包暑症也。〕或加黄连，或加益元散。〔清其伏暑。〕虚者加人参。〔即十味香薷饮法。〕此夏月解表而兼和里之剂。盖纳凉广厦，阳气为阴寒所遏，故有头痛发热，恶寒无汗之症，此在表而不在里也。过食生冷，则胃家为生冷所伤，故有吐泻腹痛之症，此在里而不在表也。均伤寒冷，表里悬殊，用药亦异。又嘉言谓：冒暑之霍乱吐泻，以清暑为主，避暑之霍乱吐泻，以和中、温中为主；不可不辨。

　　卷八·御集　中暑（中与伤同）

　　举例

　　一 一人暑月坐卧一小楼，持咒念佛，忽患头痛如斧劈，身热发躁，日饮冷水斗余，渴犹未解，自分必死。仲淳视其脉，知系受暑，为疏竹叶石膏汤方，不二剂，发热、口渴俱止，几十剂病始退，旋加减健脾药十余帖而安。

　　二 一童子夏月身热，十昼夜止饮白汤，汗之、下之，热。仍如故。仲淳曰：此伤暑也。白虎汤是其本方，因误汗下虚甚，加人参三钱，一剂微汗瞑眩，少顷热解。更疏一方，防其疟痢，仍用人参二钱，兼健脾清暑导滞之剂，未几疟作，如方饮之，疟止痢又作，乃以生脉散中，加益元散饮之。儿 羸甚，皆谓必死。仲淳曰：视儿目光炯炯，且饮食味甘，是精神已旺，胃气转也，何虞之有！寻果脱然起。

　　三 一人暑月连日劳顿，晨起忽患水泻，误服胃苓汤，耳中热气冲出难忍，身体困倦，不能移动。

　　傍晚泻止，烦躁厥冷，头重不能举，眩晕不知人事，身不发热，遍体冷汗，脉伏不见。医谓肾气上逆，阳欲暴脱之候，以八味汤加参投之，即呕药吐蛔。又误以理中安蛔汤，闻椒味即躁急欲死，大渴饮冷，随饮随吐，欲坐卧井中，以新汲水浸手足方快。呕吐四日，二便全无，诸药不应，奄奄一息，殆无生理。余诊视之曰：其为暑症无疑、先用田螺二、三枚捣烂，入青盐少许，摊贴脐下一寸。少顷解出小便，短赤异常。乃投竹叶石膏汤，加人参一钱，即不呕得睡。又服一剂，遂食粥一盏。以猪胆导之，大便始通。改用生脉散，加茯苓、花粉、枸杞、甘草、数剂霍然。病后喜食腐浆、西瓜之类。恶一切辛香之物。此因吐多津液受伤之故。用集灵膏，一月而康复如常。

　　四一人自汗如雨，面赤身热，口燥心烦，舌苔黄，脉虚而洪数。滑伯仁曰：经云毋伐天和。暑症本自汗，盛夏岂宜帷幕遮蔽，暑症本脉虚，加之术、附刚剂，故脉洪数。乃令揭开窗慢，进以人参白虎汤，加黄连以解附毒，三剂而汗止大半，诸症亦减。汤用冰水调服益元散。七日而愈。

　　卷八·御集

　　温

　　湿有自外而得者，有自内而生者，有风湿相搏者，有湿热相搏者，有独伤于寒湿者。自外而得者，如在天之湿，雾露雨雪是也。在地之湿，冰水泥泞是也，在人之湿，汗出沾衣，未经解换是也。但清邪则先伤上部。先伤表之营卫。故《金匮》曰：雾伤于上。又曰：雾伤皮腠。其症头重如裹，面目浮肿，鼻息不利。声浊不清，发热身疼，宜轻清散之。可用羌活胜湿汤。浊邪则先伤下部，先伤肌肉筋骨血脉。故《金匮》曰：湿伤于下，又曰：湿流关节。又经曰：地之湿气，感则害人皮肉筋脉。其症足跗〔足面。〕先肿，〔肿肉如泥，按之不起。〕渐至腿膝，行动重着，关节疼痛，倦怠体重，宜升阳渗湿兼行，可用羌防四苓散，勿但用降下渗泄之剂。赵氏云：湿淫从外入里，当用升阳风药即愈。经所谓湿淫所胜，助风以平之。又曰：下者举之。得阳气升腾而愈矣。又曰：客者除之。以湿从外入者，使之仍从外出也。然宜兼健脾之药投之，如有汗加白术，无汗加苍术之类。自内而生者，如饮食之湿，酒水瓜果乳酪是也。经曰：诸湿肿满，皆属于脾。

　　脾主肌肉，其性恶湿，内受湿淫，肌体肿满。又曰：湿胜则濡泄，脾湿不运，则水谷不分，故或痞满、或肿胀、或泄泻，总宜健脾燥湿利水为主。经曰：治湿不利小便，非其治也。《金匮》云：一身尽疼，发热日晡更剧者，此名风湿。此因汗出当风取凉所致，法当汗出而解。但宜微汗，不宜大汗，大汗则风去湿存，微微似汗，则风湿俱去也。湿热一症，夏月最多。盖夏月地之湿气，上合于天之热气，日之暑气，结为炎蒸，湿热相合，病多发热烦闷，身体沉重，走注疼痛，皆湿热相搏，郁而不伸，故烦热也。宜清热渗湿汤加减，可加柴胡、银花之属。嘉言谓：湿土寄旺于四季之末，其气每随四时之气而变迁。在夏为热湿，在冬为寒湿。故寒湿之病，于冬月春初，居寒湿之地，感而病者为多。

　　可用桂枝附子汤，或加羌活、苍术之属，温以散之。以上诸法，皆究湿家之所不容废也。

　　羌活胜湿汤 通治外感诸湿及风湿症。〔症见论中。〕羌活 独活 防风〔各钱许。〕川芎 本 蔓荆子〔风能胜湿，如湿地经风则干。又无窍不入，惟风为能，凡关节不利之病，非风药不可。且羌、独、防风能散周身之湿。上下无不宜之。如湿症只在下焦，川芎、 本去之亦可。〕炙甘草〔恐风药悍燥，用以调之。此谓有制之兵也，各五、七分。〕汗多或加白术，无汗可加茅术。〔湿家不可发汗。以身本多汗，易至亡阳也。其久冒风凉，乃至以水灌汗，抑遏其阳者，不微汗之，邪无从解。〕下焦湿症加汉防己。〔酒炒。〕发黄加茵陈。〔湿郁为热，蒸腾发黄，《金匮》云：湿家之为病，一身尽疼，发热身色如熏黄也。〕此升阳散湿之剂，凡湿从外受者。无论在上在下，俱以此方随症加减治之。按《金匮》云：太阳病，关节疼痛而烦，脉沉而细者，此名中湿，亦名湿痹。言太阳病则必有发热恶风之候，湿流关节则痛，阳郁不伸则烦，脉不沉细，则非有外风与之相搏，故只名中湿。亦名湿痹者，谓湿邪痹闭其身中之阳气也。治宜此方，微汗以通其阳，若兼见小便不利，大便反快，当利其小便，宜羌防四苓散治之。

　　活人败毒散 外感诸湿，及风湿症，挟虚之人，主此加减。

　　羌活 独活 柴胡 川芎〔轻清开发，使邪毒败散。〕前胡 枳壳 桔梗〔利气。各钱许。〕人参〔三、五、七分。〕茯苓〔一钱。〕甘草〔扶正气，以胜邪。五分。〕烦热口干加黄芩，日二、三服，以愈为度。

　　此扶正驱邪之方也。嘉言云：湿、热、暑三气门中，当推此方为第一。以其功之着也。观经言，三阳并至，如风雨，如霹雳，人莫能当。然则夏月三气聚合，其为病也，岂同一气之易当乎？人感三气而病，病而死，其气互传，乃至十百千万，则为疫矣。嘉靖乙未，五、六、七月间，江南淮北，时行瘟疫，沿门阖境，传染相似，用本方倍人参，去前、独服者尽活。倍人参者，以疫气易染之人，体必素虚也，去前、独者，以体虚之人，不敢用复药表汗也。又饥馑兵荒之余，人已内虚久困，非得人参之大力，负荷其正，驱逐其邪，邪必不去。凡服此者，亦无不全活，所以以活人名方。若去人参，何异众方之发散，而能活人耶。观吴又可知治瘟疫用药以疏利为主，与嘉言之治法不同。有瘟疫论宜参酌合宜而用可也。

　　羌防四苓散 治太阳中〔同伤。〕湿，发热恶风，关节疼痛。〔湿犹在表也。〕小便不利。〔邪入膀胱，气化不行也。〕大便反快。〔湿流大肠也。〕羌活 独活 防风〔发表驱湿。〕白术〔健脾去湿。〕茯苓 猪苓 泽泻〔利水渗湿。〕此发表驱湿，健脾利水之剂。如兼热者，芩、连、栀、柏、益元散之属，可采加入。嘉言云：夏月当会暑、热、湿三气交病之义，审脉辨症，用药庶不误治。此方益元消暑，芩、连清热，苓、泽渗湿，三法兼有，可遵而加减用之。

　　胃苓汤 治湿淫于内，胸腹痞满，泄泻纯水，小便不利，或肢体肿胀。

　　苍术〔燥脾胜湿。〕浓朴〔散结泄满。〕陈皮〔下气。〕甘草〔调中。即平胃散也。〕白术 茯苓 猪苓 泽泻〔健脾利水渗湿，即四苓散也。〕可加木香、砂仁，发黄加茵陈，身痛加羌、防，有痰饮加半夏，有食积加神曲。

　　此燥湿、快气、健脾、利水之剂，原方有桂枝。喻云：桂枝、麻黄遇湿热时令不可轻用，以桂枝辛热，麻黄发汗也。果内有寒，方可舍时从症，少少加桂。

　　清热渗湿汤 治一切湿热、加减用之。

　　黄连 黄柏〔清热〕。苍术〔燥湿。苍、柏即二妙散，治湿热腰膝疼痛，然上下皆效也。〕白术〔健脾。〕茯苓 泽泻〔渗湿。〕甘草〔调中。〕可加银花。〔清热除湿。〕有表症加柴胡。〔除在表之湿热。〕此清热祛湿，亦夏月之尤宜也。喻云：夏月所受之湿，为热湿、暑湿，而群方所主之药，多在寒湿，殊不兼耳。此方甚合鄙意。

　　白术酒 治中湿、骨节疼痛。

　　白术〔一两。〕酒〔三盏。〕白术投于酒，煎一盏，不时频服。不能饮酒者，以水代之。

　　此方专一补脾，不多功于利小便。盖以脾能健运，湿自不留，而从水道出耳，然则胃中津液不充、不敢利其小便者，此方岂非圣药乎。

　　仲淳丸方〔亦作煎服。〕阴虚人，有湿热不能服燥剂者宜之。

　　生地〔凉血祛诸湿热。〕甘菊〔各一斤。〕牛膝〔补阴，〕人参〔益脾。各半斤。〕真茅术〔缘脾虚有湿，不得不用。故以黑芝麻水浸，研浆拌蒸用之。二斤。〕茯苓〔半斤。乳制至一斤。〕车前子〔利水而不走气，与茯苓同功。半斤。〕用天冬熬膏为丸服。

