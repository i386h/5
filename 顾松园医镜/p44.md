<!-- { "loadSidebar": true } -->
　　此方凉血补阴，益脾祛湿，亦治湿之一法也，肾为水脏，水则流湿。肾阴虚，则脾湿易流入，故用参、苍，益脾胜湿；地、冬、菊、膝补肾清热；肾得补而湿邪自无所容，况有茯苓、车前以导之乎。

　　金匮肾着汤 治肾着之病，〔此寒湿但留着肾之外廓也。〕身重腰冷，〔寒湿凝聚故也。〕如坐水中，〔溶溶不定之貌。〕形如水状。〔微胀如水也。〕腰以下冷痛，腰重如带五千钱，口不渴，小便自利，饮食如故。〔肠胃无病也。〕此因身劳汗出，衣里冷湿，久久得之所致。

　　白术 茯苓〔健脾利水。〕甘草〔恐其僭上。〕干姜〔温散寒湿。〕此散寒、驱湿、健脾、利水之剂。病在肾之经络，与肾之中脏无预，若用桂、附，反伤肾之阴矣。果如上症，方可用之。

　　金匮桂枝附子汤 治真中寒湿，〔或居处寒湿，或冒雨经雪。或涉水涂河等类。〕肢体重着，骨节疼痛，不得屈伸。

　　桂枝〔宣行荣卫。〕附子〔最散寒湿，以桂、附治湿，如湿地得太阳，曝之则干。〕白术〔脾能健运。湿自不流。〕炙甘草〔能缓热性。〕此散寒、驱湿、健脾之剂，果属寒湿，未郁为热者，方可用之。经论湿寒之中人，皮肤不收，而为纵缓；肌肉坚紧，而为瘦削。荣血涩于脉中，卫气祛于脉外，故曰虚。虚者，语言轻小，足弱难行，气虚乃痛，按之则止。又嘉言谓：人身阳盛则轻矫，湿盛则重着，乃至身重如山，百脉痛楚，不能转侧，此而不用附子回阳胜湿，更欲何待。在表之湿，其有可汗者，用附子合桂、甘、姜、枣以驱之外出。其有可下者，用附子合细辛、大黄以驱之下出。在中之湿，则用附子合白术，以温中而燥其脾。

　　若不固护其阳，纵以风药胜湿，是为操刃，即从温药理脾，亦为待弊，其识高，其论甚精，然非常用之法，备此以俟对症采用。

　　湿家下之，额上汗出，微喘，小便利者死。〔治湿始终不可下，若阳虚之人，误用汗、下之药，肾阳先脱，经曰：肾先病，心为应，额为心部，而肾水乘之，则额上汗出微喘，孤阳上脱也。小便利，则上下交脱，故死。〕若下利不止者，亦死。〔肾主二便，误下而利不止，肾阴脱也，亦死。〕

　　卷八·御集

　　疟

　　疟者，虐也。寒则汤火不能温，热则冰水不能寒，寒热令人难当，故曰：疟也。凡人从未发疟者，名为胎疟。自幼发者多轻，中年发者必重，老年发者多危。经言：疟之始发，必先毫毛竖立，伸欠，乃作寒栗鼓颔，腰脊俱痛。寒去则内外皆热，头痛如破，渴欲饮冷。或一日一发，或间日，或三日而发。戴氏云：寒热发作有期者，疟也，无期者，杂病也。不可不辨。经论：此皆得之夏伤于暑，汗出腠开，当风浴水，凄怆之寒，伏于皮肤，及遇秋风，新凉束之，表邪不能外越，阴欲入而阳拒之，阳欲出而阴遏之，阴阳相搏，而疟作矣。故曰：夏暑汗不出者，秋成风疟。又曰， 疟皆生于风。言盛暑之时，贪凉取快，暑邪内郁，秋伤于风，则病成矣。浅者，病在三阳，随卫气以为出入，而一日一作。经云：卫气者，昼行于阳，夜行于阴。此气得阳而外出，得阴而内搏，内外相搏，是以日作。深者病在三阴，邪气不能与卫气并出，或间日，或三、四日而作。经云：由邪气内搏五脏，横连募原，其道远，其气深，其行迟，不能与卫气并行，不得皆出，故间日乃作。作愈迟者，病愈甚也。其论先。

　　热后寒之温疟，一者因先伤于风，而后伤于寒，先受阳邪，后受阴邪，故先热后寒。一者因冬感风寒，深藏骨髓，内舍于肾，或遇春温，或遇大暑，随触而发。其发也，邪气从肾出之于外而大热，内已如焚；俟其势衰，复返于肾，而阴精与之相持，乃始为寒，故亦先热后寒。其但。热无寒之瘅疟，因肺素有热，阴气先绝，阳气独发，则少气烦冤，而心肺病；手足热，欲呕，而胃自病。所以继之曰：邪气内藏于心，外舍于分肉之间，令人消灼脱肉。经之论疟，无漏义矣。而立斋、丹溪，又分痰，疟、食疟，及饮水败血为疟等症。虽古人有无痰不成疟，无食不成疟之说，然不过疟疾之兼症耳，岂果因此而成疟者哉！此外有谓瘴，疟者。惟岭南地方，天气炎，山气温，多有岚瘴之气，感之而病，乃湿热之外入也。有谓牝疟者，但寒无热，以阳气不充，乃阴邪之胜也。有谓劳疟者，因劳即发，以里气虚，而感邪之易也。凡邪自外入，当从汗解。然治法云：有汗要使无汗，扶正为先；无汗要使有汗，散邪为急。

　　又热多者，凉药为君；寒多者，温药为主。至于痰食饮血，各随其甚者而兼理之。若冬感风寒藏肾，至春夏发为先热后寒之温疟，宜壮水之主，以急救其阴，不然，则十数发，阴精尽而死矣。世俗又有鬼疟之名，此为时行疫气，投平胃散，加桃仁、雄黄、无不截者。总之脉实症实者，攻邪以治标；脉虚症虚者，养正以治本。久疟必虚，惟用人参一、二两，姜皮三、五钱，于未发二时之前，连投二服，莫不应手取效，贫困者，则 、术、当归，亦可随宜择而用之。若阴虚水亏之人，则多用熟地，或少佐生姜。近世不明表里虚实，辄用芩、连、栀、柏，若表未解而得者，寒凉则寒邪愈固；或用常山、草果，若正已虚而得者，克伐则元气转虚。故夫缠绵不已者，皆医之咎也。

　　小柴胡汤〔见伤寒。〕治疟主方，加减用之。

　　渴者，去半夏加花粉，劳虚亦如之。热多者，合竹叶石膏汤。寒多者，加姜皮，甚者或再加桂枝。有痰加花粉、橘红、竹沥。有食加枳实、青皮、豆蔻。若多热而久不解者，〔必本阴虚。〕加鳖甲、牛膝。〔大剂益阴除热，自愈。〕若多寒而久不解者，〔必本阳虚。〕合露姜饮，或再加 、术。〔益阳气则寒自止，邪自散。〕夜发者，〔邪在阴分。〕合四物汤加红花。〔必用血药提起阳分，则易愈。〕妇人久疟，或产后亦如之。如强壮人欲截，必俟三、四发后，疟势稍减，方可加常山。〔钱许，用酒炒透，则不发吐。其虚弱之人，始终不可截，误截，每致腹胀。〕此和解表里之剂，乃治少阳病，全体大用之一方也。嘉言谓：外邪相干，每伏藏于半表半里，入而与阴争则寒，出而与阳争则热，所以寒热往来，乃少阳所主。内经论疟，虽分五脏及足三阳、然少阳而兼他经之症则有之，谓他经而全不涉少阳，则不成其为疟矣。所以仲景云：疟脉自弦，弦数者，多热，弦迟者、多寒。此不但初病之脉乃尔，即久疟正虚，脉不鼓指，而弦象亦隐然在中。故始之似疟非疟，与后之经年不解，总一少阳主之。偏阴则多寒，偏阳则多热，即其纯热无寒而为瘅疟，纯寒无热而为牝疟，要皆自少阳而造其极偏。补偏救弊，亦必返还少阳之界，阴阳协和，然后可愈，故以小柴胡汤为主，热多者，加寒药，寒多者，加热药，乃天然不易之法也。

　　王太史治疟神方 主治加减，所投辄效。

　　柴胡〔少阳寒热往来之主药。〕羌活〔太阳发表之主药，以头、项、腰、脊、背痛，太阳经也。〕葛根〔阳明解表之主药，寒栗鼓颔责之阳明，其脉循颐领故也。〕防风〔风湿交攻，以 疟皆生于风也。〕升麻〔同柴、葛、羌、防，俱辛甘气清，使阳气上升，离于阴而寒自己。咳家、呕家、血家忌之。无汁加藕叶。〕石膏〔烦渴者必用。〕知母 黄芩〔三味俱性寒下行，引阴气下降，离于阳而热自己〕猪苓〔分利阴阳，使不交并。〕穿山甲〔恐经络阴阳相阻，药力难入故也。此味最妙，孕妇忌之。〕浓朴〔下气消痰、以无痰不成疟也。〕神曲〔下气消食，以无食不成疟也。隔夜先煎，露一宿。盖疟因暑邪，得露则解。临发前一时，重汤炖温服，避其锐气也。然势将退，服二煎，击其惰懈也。若疟势正盛，服药与之混战，徒自苦耳。〕此治疟之神剂也。王宇泰云：卫气与邪气相并则病作，与邪相离则病休。并于阴则寒，并于阳则热。

　　故寒多者宜升其阳，使不并于阴，则寒自己；热多者，宜降其阴，使不并于阳，则热自己，寒热交作者，一升一降，而以渗利之药，从中分利之，使不交并则愈。其制此方，深得治疟之窍，学人能悟其旨，而善为加减之，则不可胜用矣。

　　竹叶石膏汤〔见伤寒。〕治疟发热甚，渴甚，烦躁不眠。

　　汗多加人参，虚者亦用。〔一钱至一两。〕食滞加枳实、青皮。呕加竹茹、木瓜、枇杷叶。如三日疟，热渴甚者，加首乌、鳖甲、牛膝。

　　此甘寒清暑之要剂，余谓以治瘅疟，亦至当不易之方也。仲淳治疟，每用此方，其言曰：余年十七时，为疟所苦，诸方不效。因读《内经》夏伤于暑，秋必 疟，乃知疟。疾暑邪所致，遂从暑治，不旬日愈。后数以意消息，虽随症投药解散，必清暑益气，调理脾胃为主。痰多者，兼消痰，有食者，兼消食，气虚者，补气，血虚者，补血，即经年久疟亦无不愈。又曰：疟必由于中气虚弱，破气，则中气愈伤，邪不得解，甚则中满。果系伤食者，不拘此例。误下则邪下陷。变为痢疾，或腹满腹胀。故凡属破气下泄之药，慎误勿投。

　　仲淳治疟简服方 疟疾未发日服之。如一日一作者，亦乘其未发二时之前服之。

　　异功散去甘草，〔恐助脾家湿热。〕加白芍、扁豆、豆蔻、山楂、麦芽，如有肺火者，去参、术加麦冬、石斛。

　　此开胃、健脾、消食、消痰之剂，佐以此方，使正旺则邪易除也。

　　仲淳方 久疟不已，似劳症者用之，三日疟在阴分者，亦效。

　　鲜首乌〔疗阴阳久疟。〕鳖甲〔益阴除热，而消散。为治疟要药。〕牛膝〔同鳖甲治疟在阴分久不愈者。各五钱至一两。〕当归〔养血，三、五钱。〕贝母〔三钱至八钱。〕橘红〔消痰，三、五钱。〕柴胡〔和解余邪。〕姜皮〔各一、二钱，热甚及有汗者去之。〕加竹沥〔一大杯。〕虚极者，加人参。〔至一两。〕此滋阴养血，而兼消痰和解，乃阴虚久疟之剂也。

　　六味地黄汤〔见虚劳。〕本方宜去萸肉，加柴胡、鳖甲、牛膝、麦冬、花粉。

　　此壮水之剂，赵氏云：阴虚人发疟，见其面赤口渴，作肾中真阴虚治，用此无不立应。

　　补中益气汤〔见泄泻。〕久疟属阳虚者，〔必寒甚热少不渴。〕可用此方。

　　此补气、健脾、升阳之剂。立斋云：凡人久疟，诸药不效，本方内加半夏，用参一两，加煨姜五钱，此不截之截也，一服即愈。徐忠可谓：余见贫人，无力服参，不论间日三日，令将黄 、白术、当归、首乌、橘红等分，以生姜自然汁为丸，不问邪之清否，服三、四斤。百不失一。

　　露姜饮 亦治阳虚久疟。

