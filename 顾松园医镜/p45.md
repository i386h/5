<!-- { "loadSidebar": true } -->
　　人参〔一两。〕姜皮〔五钱。〕〔水煎露一宿，隔汤温服。〕此扶正驱邪之剂。仲淳云：余治一人三日疟，用原方不应，加参三两，加姜一两五钱，一剂即止。

　　截疟神方白术〔四两。炒常山二两，煎浓汁，浸白术，焙干去常山，但用术。〕〔分作四服，煎饮立愈。〕此补多攻少之剂，疟久不截者，可用此方。

　　鳖甲丸〔自制。〕《金匮》云：以月一日发，当以十五日愈，〔天之节气更。则人身之气亦更。〕设不愈，当月尽解，〔天人之气再更，疟势自衰。〕如其不愈，当结为 瘕，名曰疟母。〔必少阳所主之胁肋，外邪相挟，痰血成形。〕急治之，宜鳖甲煎丸。

　　鳖甲〔下瘀血，破 瘕，为治疟母之要药。醋炙，四两。〕桃仁〔炒。〕 虫〔祛血积，去足炒。〕瓦楞子〔消老痰， 。〕麦芽〔消谷积。〕青皮〔破滞气。〕香附〔气郁血滞必用之药。〕三棱 莪术〔磨积削坚，必需之品。各二两。〕〔共九味，醋煮神曲糊为丸。〕此一派破瘀、消痰，削积之品，恐日久根深，牢不可破，所以祛邪为急，药不嫌其峻也。但虚人必得参、术赞助。脾能营运，积可得去。此方师其法，而不泥用其药，投之其效。

　　疟疾之脉，代散者死。

　　卷八·御集　疟

　　举例

　　一 一妇患疟，寒少热甚，头痛微汗，不嗜饮食，脉洪数而实。仲淳用大剂竹叶石膏汤加葛根、〔柴胡为少阳主药，应加入。〕扁豆、茯苓、橘红、牛膝，三剂不应。忽一日，凡寒热者再，昏迷不省人事，热甚危急，疑为虚弱，因去石膏等剂，加人参二钱，乃犹豫未决。进而复诊其脉，洪数如初。急去人参，仍用前方，加石膏至二两，更加首乌五钱，日进二剂，疟遂止。

　　二 一人苦疟疾，欲求速止。仲淳定三方，作五剂，一日夜饮尽，次早疟止。先二剂清暑，用大剂竹叶石膏汤，少加桂枝，以其渴而多汗也。次二剂健脾祛积滞，用白术、茯苓、扁豆、豆蔻、橘红、楂肉、麦冬、乌梅。最后一剂，用人参一两，姜皮一两，水煎露一宿，五更温服。

　　三 一人患疟仲淳之门人。用白虎汤加人参一两。一庸士云：岂有用参至两数者乎？改用清脾饮，二十余剂而疟不止。体 弱。仲淳至，笑曰：此虚甚，非参不可，吾徒不谬也。用白虎汤加参、各一两，干葛、陈皮各二钱，二剂而愈。

　　四 一人食牛肉，觉不快，后遂发疟，饮食渐减，至食不下咽，已而，水饮亦不下。白汤过喉，呕出碧色，药俱不受，小便滴如赤茶、大便闭，诸医束手。仲淳令仰卧，手按心下偏右，大叫。遂用矾红和平胃散作末，枣肉为丸，白汤下三钱，至喉辄不呕，水道渐通。次日下黑物数块，硬如铁丸，其病如失。再以人参、麦冬各五钱，白芍、橘红各三钱，煎服，四日起。

　　五 一人患疟后失音、寒热愈甚，急告仲淳。仲淳曰：病患阴虚而有热者，虽呕吐忌用半夏、生姜，误投则损人津液，令人声哑，此必疟时不遇明眼人，妄投半夏之故也。用贝母、茯苓、甘草、麦冬、知母、鳖甲数剂而愈。

　　卷八·御集

　　痢（经谓之肠，后人又名滞下。）

　　痢疾一证，其所下者，或赤或白，或脓或血，或脓血相杂，或痛或不痛，必里急后重，数至圊而不能便。有呕恶胀满者，有噤口不食者，有寒热往来者。景岳论此症，当分表、里、寒、热、虚、实施治。其言曰：凡邪因表者，必有表症，当兼解其表，表邪解而痢自愈。又嘉言谓：外感暑、热、湿三气之邪，而成下痢，必宜首用辛凉，以解其表，次用苦寒，以清其里。失于表者，外邪但从里出，不死不休。故虽百日之远，仍用逆流挽舟之法，引其邪而出之于外，则死症可活。此论治表之说也。景岳云：痢发夏秋，本因溽暑，岂曰非热？惟因热者求凉，而过饮冰水，纵食生冷，未及郁积，随触而痢者，岂郁热耶？又士材云：余治一妇，下痢四十日，口干发热，饮食不进，腹中胀闷，完谷不化、尚有谓邪热不杀谷者，计服香、连、枳、朴三十余剂，绝谷五日。命在须臾。诊其脉大而数，按之豁然中空，询得腹痛而喜手按，小便清利。此火衰不能生土，内真寒而外假热也。遂用附子理中汤，冷次一剂而痛止，六剂而身凉食进，兼服八味丸，二十余日而愈。此论痢间有属寒之说也。景岳云：今之病痢疾者，虚常六、七，而医之治痢者，补无一、二，气本陷矣，而再行其气，后重不益甚乎？中本虚矣，而复攻其积，元气不愈竭乎？湿热伤血，自宜调血，若过用推陈，血愈伤矣！津亡作渴，自宜生津，若专于渗利，津愈耗矣！庸工专守痛无补法，不知因虚而痛者。愈攻则愈痛矣。且虚而当补，自有所据。凡脉息微弱者可补，形体虚羸者可补，胸膈宽快者可补，病后而痢者可补，因攻而剧者可补。然而尤有至要者则在脾肾两脏。如先泻而后痢者，脾传肾为贼邪，难疗，先痢而后泻者，肾传脾为微邪，易治。经曰：肾者，胃之关也，又肾开窍于二阴，故下多则阴亡。未有久痢而肾不伤者。故治痢不知补肾，非其治也。

　　凡四君、归脾、补中，皆补脾虚，未尝不善，若病火衰，设非桂、附大补命门真阳，以救脾家之母，则饮食何由而进，门户何由而固，真元何由而复耶？又赵氏谓：病本热痢，迁延日久，各症不减，或反加重，理当别治，竟作虚痛，〔愚谓必先曾用通泄寒凉等药太过，症变虚寒，口不渴而喜热饮，小便清而不赤涩，下利水谷而澄彻清冷，腹痛绵绵，而手按即止，四肢厥冷，脉微沉细，见诸脉症，方可议投温补，又必先以温药小剂探之，如得中病而止。〕须用补中益气，一升一补。如少腹重坠，切痛奔豚，此兼属少阴症，合四神丸，去五味，加肉桂，甚加附子。如有纯血者，加炒黑干姜，虚回而痢自止。此论痢亦有温补之说也。余每观昔贤诸论，始则中心喜焉，诵而识焉，乃阅历久之久之而卒少见者，岂诸贤欺我哉！因寤寐思之，久而恍然。知古人乃究病情之变幻，恐后人明于此而不明于彼，或误治遗祸，原非常有之症。乃世之医者，不深察其旨，往往好奇自高，不辨寒、热、虚、实，一遇痢疾概用理中，桂、附，竟为家常茶饭，不用操刃，沿门被戮，接踵死亡，乃尤谓如此大剂温补，而弗能挽回，此真天命使然。噫！岂不谬哉。独不考之，河间云：古以赤痢为热，白痢为寒，果尔则赤白相兼者，岂寒热同病乎！又言白痢为寒，则当不能消谷，何由反化为脓耶？故凡谷消化者，无问色及他症，便为热也。丹溪亦言：赤痢自小肠来，白痢自大肠来，皆湿热为本。沈氏则辨谓：邪伤大小肠气分则痢白，邪伤大小肠血分则痢血，甚为明确。戴氏云：痢虽有赤白二色，终无寒热之分，通作湿热处治，但分新旧虚实，与赤白带同治。《原病式》曰：病本湿热，然竟有用辛热药而得愈。盖病之微者，得辛热则郁结开通，气和而愈，甚者，其病转极。吕晚村言痢疾与伤寒不同，颇有口不渴，喜热饮，小便清，身不热，腹喜热手熨，而仍属火症者。所以仲淳立论则曰：凡治滞下与滑泄自利不同，滑泄自利不止，有可涩之道。若夫滞下，本属湿热涩滞不行，法宜清热疏利之药，忌兜涩。大肠与肺为表里，大肠既有湿热留滞，则肺家必有热，肺气喜通利，恶闭涩，倘误投止涩，使湿热无所宣泄，肺气不得下行，非惟滞下转增，湿热熏蒸，上干乎肺，则胀闷气逆，不眠不食，诸症至矣。王宇泰论此症最为险恶，生死所关，不惟时医治之无术，而古今治法千家，多不得窍，是以不能速收全效。余经二十余年，颇有妙悟，百试百效，然后能破诸家之迷障，而为奇妙之方。论曰：古人治痢，皆曰热则清之，寒则温之，初起热盛则下之，有表症则汗之，小便赤涩则分利之。此五者举世信用，若规矩准绳之不易者。予独谓五者惟清热一法无忌。其四法则犯大忌，必不可用。一忌温补。痢之为病，乃湿热蕴积，胶滞于肠胃之中，清邪热，导滞气，行瘀血。则其病速除。若即用参、术等温补，则热愈盛，气愈滞，而血亦凝。久之正气虚，则邪气犹炽；缠绵不已，欲补而涩之，则助邪。清而疏之，则愈滑。遂至不可救疗者，初投温补之祸也。一忌大下，痢自邪热胶滞肠胃而成，与沟渠壅塞相似，惟用药磨刮疏通，则愈。若用承气大下之药，譬如清荡壅塞之渠，必不可去，徒伤胃气、损元气而已。正气损伤，邪气不除，强壮者犹可，怯弱者必危矣。一忌发汗。痢有身发热汗，头疼目眩者，此非外感，乃内毒熏蒸，自内达外，虽有表症，实非寒邪也。若发汗则泄其正气，而邪气得以恣肆。且风剂燥热。愈助邪热，表虚于外，邪炽于内，鲜不毙矣。一忌分利小便。利小便者，治水泻之圣法也。而以之治痢则乖，痢自邪热胶滞，津液枯涩而成，若用五苓等剂分利，津液愈枯，涩滞愈甚，遂至缠绵不愈，则即分利之害也。若清热导滞，则痢自愈，而小便自利，安用分利为哉。

　　统而论之，景岳诸氏之说，尽痢疾之变也，欲以广学人之识也，河间诸氏之说，言痢疾之常也，所以适学人之用也，能明此义，而用其常，识其变，庶治痢不致杀人矣。

　　王太史治痢奇方 治或红或白，或红白相兼，里急后重腹痛，或身热煮，主此加减。

　　黄连 黄芩〔苦能燥湿，寒能除热。〕白芍〔补脾则中气不下陷、制肝则木邪不敢犯。各一、二、三钱。〕当归〔五分至一钱。〕桃仁〔钱许。〕红花〔行血则便脓自愈。三分。〕枳壳〔一、二、三钱。〕青皮 槟榔 浓朴〔各钱许。孕妇去桃、红、槟、朴。〕木香〔调气则后重自除，五分，呕恶去归、红、香、朴。〕楂肉〔消积滞，二、三钱。〕地榆〔止血痢，一、二、三钱。〕甘草〔调胃气。五分至一钱，呕恶去之。〕如单白无红者，去桃、红、地榆，加橘红、涩滞甚者，加〔酒煮。〕大黄；〔经曰：暴者夺之。又曰：通因通用。一、二钱。服一、二剂乃除之。〕腹痛甚者，加玄胡；〔时珍曾治一人下痢，腹痛垂死，一味为末，米饭调服三钱，痛即减半。〕如发热者，加柴胡。〔痢疾纵有表症，嘉言谓当从少阳和解主治，若非表症身热，既有芩、连，清热解毒，加柴胡亦甚合嘉言少阳生发之气，传入土中，因而下陷，当先以辛凉之说。〕若痢至月余，脾胃弱而虚滑者，当加参、术。〔扶脾胃之元气。一切破气血之药，宜减去之。〕此方和解清热，破结消积，调气行血，为治痢之神剂。即芍药汤之法，随痢之新久，而加减用之。

　　芍药黄芩汤 亦治痢之神方。

