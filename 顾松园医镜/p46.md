<!-- { "loadSidebar": true } -->
　　白芍〔安脾胃而和血脉，治腹痛而止泻痢。〕甘草 茯苓〔益脾胃。〕黄芩 黄连〔清热邪。〕枳壳〔破结气。〕橘红〔通滞气。〕 赤痢加地榆〔凉血。〕红曲〔活血。〕如痛甚者，可再加乳香、没药，〔散血通滞。〕里急甚者，加当归；〔和血。〕后重甚者加槟榔。〔降气下行。〕积滞多者。调服滑石末。〔取其滑能利诸窍，通壅滞，下垢腻，甘能和胃气，寒能消暑热。〕如下痢不止，佐以升麻、葛根。若呕吐者，〔忌用升提，〕加石莲子、陈松萝，〔下气降火。〕若热毒血痢，用鲜金银藤，〔数两。〕煎汤煎药。〔取其甘能和中益血，寒能除热解毒。〕如胃弱虚人，加莲肉。〔炒黄，三、四十粒。〕扁豆。〔炒黄，三、四钱。〕虚甚者，加人参。〔量用至一两。要知治痢，当顾胃气为急。〕痢久者，加乌梅。〔一、二枚，取其酸能敛血固肠。〕作渴亦用。〔取其酸能生津止渴。〕此方亦以和脾清热，破结导滞为主，与王宇泰方大同小异。仲淳用如金丸一方，只川连一味，姜汁浸拌，隔土瓦炒，姜汁和水泛丸，每服四钱，随症用药，煎汤送下，极称其功效之神，能挽垂绝之症。奈庸医畏投，深惜此方之遇蹇也。每观仲淳治痢，用药不脱前方诸品。但白术燥肾闭气，为滞下家所忌，大黄长驱直捣，非胃弱人所宜；桃仁、红花善能疏瘀血，既下行无取，又重伤之；其青皮太峻，浓朴过温，少见用。此外，药品亦无多，因症加减，投之辄效。人称仲淳疟，痢，盖独开门户者也。

　　大黄丸 痢疾初起，壮实者宜之。若因误用固涩，以致邪热内蓄，积不得行，腹痛欲死者，即日久仍可酌用。

　　大黄〔蜜蒸，一斤。〕枳壳〔炒。〕槟榔〔各四两。〕木香〔忌见火，一两。〕白芍〔酒炒，六两。〕甘草〔炙，三两。炼蜜丸，绿豆大，白莱菔汤，吞三钱，重者五钱，以行二、三次，腹中爽快为度，胃弱者禁施。〕积滞多，而元气虚者，人参汤服。孕妇，人参汤中加砂仁。

　　此通因通用之法，一方用大黄、韭莱拌，蒸晒九次，蜜丸，亦简便神方也。

　　地汁蜜浆饮 素阴虚人，里急后重者宜之。〔胸膈不宽快者，勿投。〕生地〔二、三两，煎一、二滚，绞汁一大碗。〕生白蜜〔半杯和汁调匀。顿饮一碗，积自润下。〕此甘寒润下之剂，凡病后及老人津液干枯，产后亡血，致大便秘结者皆宜。

　　参莲汤 治噤口痢，吐不纳药者。

　　人参〔扶胃家之正气，一、二钱至一两。〕石莲子〔去心炒黄，五钱。〕黄连〔清湿热之邪毒，姜汁炒，一、二钱至五钱。〕一方无黄连，〔嘉言谓其但能苦降，不能升提，况非胃虚所宜。愚谓姜汁拌炒，则开降并行，人参同用，则补泻兼施。〕一方无人参、黄连，加陈松罗，〔五钱。〕虞天民谓此症亦有不能用参者，以阴太虚，而阳邪太甚也。〕 随宜采用。〔若因痢久胃气伤，则宜用参缓缓服之，但得一口下咽，虚热随开。〕外用田螺，〔捣如泥。〕加麝香〔少许。〕纳脐中。〔引火热行下，甚妙。〕此补虚清热噤口痢之圣药也。按噤口痢症最重。因湿热之毒，闭塞胃口，正气衰惫，莫能与争，故滴水不进，若用丁香、砂仁之属，则杀人矣。

　　生地黄汤 治热痢不止。

　　生地〔凉血补阴。〕地榆〔凉血泄热。〕甘草〔调和胃气。〕水犀角〔凉血解毒。〕羚羊角〔治热毒痢血，疗腹痛热满。〕龟甲 生鸡子〔皆补阴除热，能止久痢。〕黄柏〔痢久则下焦虚，肾欲坚、急食苦以坚之。黄柏是也。〕皆可采用。宜用金银花〔二、三两。〕煎汤煎药。

　　此凉血和胃之剂，血凉胃和，痢自止矣。盖痢久则伤阴，故补阴除热之品，可议加也。

　　栝蒌根汤 治下虚津耗、口燥咽干，渴次烦躁，宜此救之。

　　花粉 麦冬〔生津。〕茯苓 甘草 大枣〔调胃。〕此生津调胃之剂，亦痢门之一法也。

　　脱肛洗方五倍子 石榴皮〔各一两。〕明矾〔四两。〕煎浓汤，再用大田螺，〔数枚，去壳捣烂。〕猪胆〔二、三枚，取汁。〕同入汤中，先熏后洗。再用五倍子〔炙末。〕鳖头〔末。〕田螺汁调敷肛上，用软帛托入，一日三、四次。凡治脱肛，勿论虚、实、寒、热，用药皆以升提为主。

　　肠 便血，身热则死。〔阳盛阴衰故也。〕寒则生肠 ，下白沫，脉浮则死，脉沉则生。肠下脓血，脉悬绝则死。〔脉至如丝，悬悬欲绝也，邪实正虚故死，然下痢则虚，若沉小之脉，是正象，非死脉也。〕滑大则生。〔滑因血盛，大以气充，血气未伤，故生。然久痢而见数大、及浮大坚之脉则死，以正已衰，而邪方盛也。〕下痢发热不休者死，下痢唇若涂朱者死，下纯血者死，下如红苋汁者死，下如屋漏水者死，下如鱼脑或如猪肝者，皆半死半生。

　　卷八·御集　痢（经谓之肠，后人又名滞下。）

　　举例

　　一 一督学因校事过劳感暑，遂下痢纯血。仲淳诊得其所由，遂用人参〔五钱。〕白芍〔二钱。〕莲肉〔四十粒。〕炙甘草〔一钱五分。〕养正。黄连〔三钱。〕清邪，红曲〔一钱五分。〕和血。升麻〔七分。〕干葛〔一钱。〕举其陷。乌梅〔二枚。〕固其肠。调服滑石末〔五钱。〕祛其积。二剂而愈。督学曰：痢止矣，心摇摇不能阅卷，奈何？仲淳曰：此劳心太过，暑因客之，故尔。

　　加枣仁、竹叶一剂而平。

　　二 一妇方孕五月，患滞下腹痛，日下数次。仲淳用白芍〔五钱。〕莲肉〔四十粒。〕扁豆〔三钱。〕炙甘草〔一钱。〕黄连〔四钱。〕黄芩〔三钱。〕红曲〔二钱。〕枳壳〔三钱。〕橘红〔一钱五分。〕升麻〔五分。〕葛根〔一钱五分。〕乌梅〔一枚。〕甫服一盅，觉药行至腹，即解一次，痛亦随己，滞下痊愈。

　　三 一妇患痢，日夜几百行，身热发呕，一呕数十声不绝，已治后事。仲淳令服如金丸，因思饮，又用人参、扁豆，甘草，培其胃气，黄连、清其热邪，橘红，理气通滞，滑石祛积除热，煎服。再进如金丸二剂，势稍定，更数服而愈。

　　四 一人秋间患痢，凡香、连、枳、朴等剂，用之两月，而病不衰。士材诊之，滑而有力，失下之故也。用香、连、归、芍、枳壳、橘红，加大黄三钱，下秽物颇多。诊其脉尚有力，仍用前方，出积滞如鱼肠者数碗，调理十余日而痊。

　　五 一人年二十余，形体清瘦，素享安逸，因劳役日中，暑湿合内郁之火，而成痢疾。昼夜一、二百次，不能起床，但饮水而不进食，其痛甚厉，肛门如火烙，扬手掷足，躁扰无奈。嘉言诊其脉，弦紧劲急，不为指挠。谓曰：此症肠胃为热毒所攻，其势如焚，救焚须在顷刻，若二、三日外，必致朽腐矣。

　　急用大黄、黄连、甘草各二两，煎成，随滚随服，服下稍宁片刻，少顷仍前躁扰。一昼夜服至二十余碗。次日见脉势稍柔，知病可愈，但用急法，不用急药。遂改用生地、麦冬各四两，另研生汁，而以花粉、丹皮、赤芍、甘草各一两，煎成和汁，大碗饮之。以其来势暴烈，一身津液从之奔竭，若待下痢止，而后生津养血，则枯稿一时难回，岂可泥润滞之药，而不急用乎？服之果然痢止，但遗些少气沫耳，等三日，思食腐浆，第四日，略进米汤。缓缓调至旬余，方能消谷。亦可见胃气之存留一线者，不可少此焦头烂额之客耳。

　　六 一人年七十余，平素体坚，不觉其老。秋月病痢。久而不愈。至冬月成休息痢。一昼夜十余行，面目浮肿，肌肤晦黑。嘉言诊其脉，沉数有力。谓曰：此阳邪陷入于阴之症也，以法治之，或可痊愈。用人参败毒散，本方煎就，以浓被围椅上坐定，置火其下，更以布条卷成鹅蛋状，置椅上垫定肛门，使内气不得下走。然后以药热服，良久又进，遂觉皮间津津微润，再溉以热汤，教令努力忍便，不得移身，如此二时之久，皮问津润未干，病者心躁畏热，忍不可忍，始令连被卧于床上，是晚只下痢二次。以后改用补中益气汤，一昼夜只下三次，不旬日而痊愈。盖内陷之邪，欲提之转从表出，不以逆流挽舟之法施之，其趋下之势，何所底哉！又一人患久痢，诸药不效，一医进以人参败毒故，其势差减，大有生机，但少此一段斡旋之法，竟无成功。故凡遇阳邪陷入阴分，如久疟、久痢、久热等症，皆当识此意，使其缓缓久久透出表外，方为合法。若急而速，则恐才出又入，徒伤其正耳。

　　七 沈若兹乃郎，因痘后食物不节，病泻痢，痢久脾虚，病疟，遂尔腹痛胀大。三年来服消导药无算，腹胀及泻痢总不见愈。服参、苓、白术稍效，后复如故。嘉言曰：病腹胀而下痢无度，腥水不臭，症本大危。盖无病患腹中之气，运转收摄，是以身体轻快，大便省约。今因久痢，气散不收，遂至腹胀肠鸣，便出不知，又误服行气利水药，是愈增其散，而治之益难。今则病势转深，又加四逆矣。暮热朝凉，一逆也。无病患身中荣卫。两无偏胜，故阳胜则发热，阴胜则恶寒。病疟之时，寒热交作，犹是阴阳互战，迨下久亡阴，整夜发热，一线之阴，为阳所乘，求其相战，不可得矣。大渴、引饮救急，二逆也。内水亏竭，燎原之火自焚，不得不引外水以急救。然有形之水，不足以制无形之火，徒增胀满，而重伤其阴气。医不清其原，反用香燥之药，是愈助火而劫残阴矣。气喘不能仰睡，为三逆。夫男子气海在于脐下，乃元气之舍，性命之根也。久痢则真气亦散，势必上乾清道而不下行，故鼻中鼾鼾有声，而不能仰卧，屡用木香、槟朴、腹皮等药，势必致未散之真气，归于尽散耳。所谓四逆者，汗出烦躁，则阴气虚尽，孤阳亦不能久留之兆也。

　　总如岁运有温热，无寒凉。人物其免夭札疵疠乎。于此而图转旋之功，亦难之难矣。若兹强恳用药，因以滋阴润燥为主，地黄、门冬、阿胶等类，同蜜熬膏三斤。渠男三年为药所苦，得此甘味，日服十余次，服之半月，药尽身凉，气平不渴，不烦不利，诸症俱退，仍制理脾药善后，痊愈。

　　卷九·御集

　　肿胀

