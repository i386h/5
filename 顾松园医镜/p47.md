<!-- { "loadSidebar": true } -->
　　肿者，肌肉之肿，肿于面目四肢者也。胀者，腹中之胀，胀于胸腹之间者也。肿为轻而胀为重。肿胀兼有，虽重犹可十全其五。此症有虚有实，若面目四肢，咸无肿形，但腹胀大如鼓，是名单腹胀，亦曰鼓胀，属虚者多重而难治。经曰：饮入于胃，游溢精气、上输于脾，脾气散精，上归于肺，通调水道，下输膀胱。肿胀者，或因食积，或因滞，或因瘀血，或因湿热，或因燥热，阻滞中宫，脾不散精，肺不通调，以致清浊不分，水道不利，遂成肿胀。然脾胃元气，犹未衰惫，苟能辨其食积痰血，湿热燥热而治之，更当察其在气者，破其结气，则气道通行，而三焦不致壅闭，在水者，清其肺金，则膀胱气化，而水湿不致淫溢，内邪一行，肿胀随消。即挟虚所致，如饮食频伤，或寒凉太过，或病后产后，总以理脾为主，视所挟症加减。无不获效。故脾虚不能运化，气虚肿胀者，脾健自能运气也，土虚不能制水，泛滥肿胀者，土旺自能制水也。观《金匮》治肿之大法，谓诸有水者，腰以上肿，当发汗，腰以下肿，当利小便，开鬼门，洁净府。盖邪从汗散，水向便通也。按喻沈二氏之论，欲发汗者，当兼实表，如人参败毒散之类。欲利小便者，当兼养阴，如四苓散加地、冬之类，方为良手。大抵此症初起易治，以正未虚，而邪未甚也。久遂难痊，以邪已炽，而正已衰也。贾洛阳谓病肿不治，必为锢疾，虽有扁卢，亦莫能为。肿之危害，犹尚如此，况鼓胀乎。鼓胀一症，东垣主寒，河间主火，丹溪主脾虚，论似有异，然各发明《内经》，同出一原。经曰：脏寒生满病。又曰：胃中寒主胀满。盖人身之气，热则流通，寒则凝结，凝结则胀满生焉。经曰：诸胀腹大，皆属于热。大凡物热盛则丰隆，寒盛则敛缩。故热气内盛则胀满，但有湿热燥热之分。经曰：脾虚则腹胀肠鸣，飧泄食不化。所谓气虚中满者是也。此则宜遵丹溪扶脾补气之治。故三子之说，不可偏废，并宜详究。

　　按虞天民论鼓胀，属寒者少，属热者多。又谓鼓胀起于脾虚气损，治之当以大补之剂，培其根本，少加顺气，以通其滞，有挟积者，佐消导以祛其积，有挟热者，加寒凉以清其热。如单用大补，而佐使不明，则反成壅滞，而胀愈甚矣。故此症脾虽损，而无热以扰之，则一补脾而获愈；热虽有而脾未损，则一清热而奏功。如二者俱有，则将大补脾之正气，而正气未受补，邪热先炽矣；将清热以伐邪，而邪未退，正气愈虚矣。故虚症医治最难，而虚症之不可用温补，而宜用清补者之尤难也。兹而间遇实症，则因气郁者理气，因食积者消积，因瘀血者消瘀，因痰滞者化痰，对症投剂，自无不效。但虚实之辨，不可不明。景岳谓肿胀，大都先胀于内，而后肿于外者多实；失肿于表，而后胀于里者多虚。小便黄赤，大便秘结，多实；小便清白，大便溏泄，多虚。

　　脉滑数有力者多实，弦浮微细者多虚，面色红声粗者多实，色悴声短者多虚。诸凡实症，或六淫外客，或气食内伤，阳邪急速，其来必暴，每成于数日之间；若是虚症，或情志积劳，或酒色过度，日积月累，其来有渐，每成于经月之后。世人不察虚实，专守下则胀已之一法，虽得少宽于一时，真气愈衰，未几而肿胀再作，遂致不救，故临症用补用泻，最当详审。总使实症治从清利，才见平复，即当培补根本为主。

　　夫肿胀之病，多有标实本虚者，泻之不可，补之无功，最为危候。以上诸法，此其大略也。肿胀重病，是贵医者望闻问切之神明，对症施治，以尽其变通之妙。则善考《内经》论五脏六腑，各有肿胀。景岳谓，经言：诸湿肿满胀，皆属于脾。又言其本在肾，其末在肺，皆聚水也，又言肾者胃之关也，关门不利，故聚水而从其类也，虽诸经皆有肿胀，而脾主营运，肺主气化，肾主五液，无不由于脾、肺、肾三脏，此真知本之言夫。

　　大安丸〔即保知丸加白术。〕治食积肿胀，或单腹胀大，〔必中脘有微块，按之微痛。〕饮食不快，〔伤食故恶食。〕小便不通，大便或溏或秘。

　　白术〔健脾，土炒。〕茯苓〔利水。〕楂肉 麦芽 神曲〔消积，各三两。〕卜子〔除膨。〕橘红〔理气。〕连翘仁〔清热。〕半夏〔消痰，各二两，无湿痰者大忌。〕咳喘加桑皮、苏子，积多加莪术， 热甚加黄连，渴去半夏，加麦冬，小便不利加车前，虚者加人参。〔或丸或散，或汤俱可。〕此方健脾、消积、清热，数剂知，半月一月愈矣。虞天民云：大抵肿胀食积而成者为多，主此随症加减，百发百中。余每合鸡金散用，甚效。

　　鸡金散鸡内金〔消积，五钱，〕沉香〔四钱，〕砂仁〔六钱，〕陈香橼皮〔皆理气化滞之品，焙一两，为末，白汤调服二、三钱。〕虚者参汤下。

　　此消积下气之剂，仿内经鸡矢醴方之法也。经曰：有病心腹满，旦食则不能暮食，名为鼓胀，治之以鸡，矢醴，〔干鸡矢，炒焦，酒煎服。最伤胃气，勿用。〕一剂知，二剂已。经又曰：其时有复发者，此饮食不节也。观此则知病愈后，当节饮食为要。

　　木香流气饮〔重订。〕治气郁腹胀，〔或因食、因痰、因恼怒，气郁不行，则闭塞而致腹胀。〕皮浓色苍，或一身尽肿。或自上而下，〔皆气胀之的辨。〕按之而不起。〔然水在肌肉之中，轻按则散亦不能猝聚，如按糟囊者然，不可不知。〕木香 沉香 砂仁 苏子 橘红 枳壳〔皆利气之品，气利则郁自开，食自消，痰自降，水自行。〕郁金〔开郁滞之气，又善能行瘀，恐气滞则血凝也。〕腹皮〔开心腹之气。〕甜葶苈〔泄气分之闭。二味又均能逐水，恐气滞则水停也。〕如有热〔气郁则生火也。〕加连翘；〔其性清凉，能除瘀热，其气芬芳，能散郁结。〕如因食滞，加山楂、麦芽；如因痰壅，加半夏、栝蒌。

　　此利气之剂也，果人壮气实，可用。嘉言谓若虚人腹胀，乃气散不收，更散其气，岂欲直裂其腹乎？收之不能遽收。缓缓图成可也。即泻肺泻膀胱之药，亦不可施。按经言：腹胀者，寒气客于皮肤之间， 然不坚，腹大身尽肿，皮浓，按其腹 而不起，腹色不变。殆亦在气分之胀欤。

　　茯苓导水汤 治水气肿胀，眼胞上下微肿，肢体重着，〔湿伤肌肉故重。〕咳嗽怔忡，〔水气射肺则咳，凌心故悸。〕股间清冷，皮薄色亮。或肿有分界，或自下而上，〔是水肿之的辨。〕或头面手足遍身尽肿，手按随起，〔然气胀亦有按之随起者，如按气囊者然。〕小便秘涩，主此加减。

　　茯苓 泽泻〔洁净府。〕紫苏〔开鬼门。〕白术〔理脾或用米仁，或用茅术。〕麦冬〔清肺。〕木香 砂仁 橘红〔利气。〕桑皮〔去肺中之水。〕腹皮〔逐皮肤之水。〕木瓜〔和胃制肝，又能祛湿。〕槟榔〔破滞降气，又能下水。〕甘澜水煎药。〔先将水煎数百滚，取其性达趋下，且水力轻微，不为肾之助也。〕如因食滞，去木瓜，加枳实，山楂。如因痰壅，去木瓜、麦冬，加半夏、葶苈。如因湿热，去紫苏，加滑石，海金砂。热甚，再加芩、连。

　　此导水之平剂。上症即《内经》水胀之病。经言：水始起也，目窠上微肿，颈脉动，时咳，邻股间寒，足胫肿，腹乃大，其水已成。以手按其腹，随手而起，如裹水之状。其论致病之因。则又言三阴结谓之水，三阴者，手太阴肺，足太阴脾也。嘉言谓水病莫不本之胃经，乃以属之肺、脾者何耶？使脾能转输水精于上，肺能通调水道于下，海不扬波矣。惟二脏之气结不行，则胃中之水日蓄，浸灌表里，无所不到也。故治法宜伸脾，肺之权为主，然其要尤在于肾，肾为胃关，肾司开合故也。虞天民言：丹溪又有阳水之说，不过燥热为之，阴水之说，不过湿热为之也。至若《金匮》论风水、皮水、正水、石水、黄汗五证，有志深造者，所宜审焉。

　　大戟枣子 治水肿如神。

　　大戟〔苦寒有毒，能下十二经之水，二钱。〕大枣〔恐下伤脾、胃，用以补之，百枚，同煮一时，汁尽为度，去戟不用，取枣晒干，每日食枣数枚，分作三次服，以利为度，以平为期，服此忌用甘草。〕此逐水之峻剂也。药虽峻厉，得枣助之，且陆续以进，得利即止，果脉症俱实，宜下，若畏而不服，反有养病害身之患，较之舟车浚川、等方，虽为稍缓，然虚弱者。终不可轻用也。

　　麦冬饮 治燥热肿胀，〔肺燥则热，失清肃降下之令，不能通。调水道，渍于高原，淫于皮肤，而水肿作矣。初病必或喘或咳。〕小便秘涩，〔虽秘，其少腹必不急。〕大便燥结。〔肺与大肠为表里，燥热则不能濡润也。〕麦冬〔清肺以开降下之源，两许。〕粳米〔益脾以培金之母，百粒。〕此清金、润燥、培土之剂，古方虽未注治燥热肿胀，余谓此方甚是恰当，可参清燥救肺汤诸药用之。

　　调荣散〔重订。〕治瘀血肿胀，或单腹胀大，〔皮肉必现赤纹，或腹中有块，按之不移而痛。〕不恶食，〔故知块为瘀血。〕小便赤，〔仲景云，小便自利，血症谛也。若兼热结膀胱气分，小便亦不利矣。〕大便黑。〔瘀血渍之也。〕丹参〔活血。〕桃仁〔各二、三钱。〕赤芍〔破血，钱许。〕刘寄奴〔破血下胀之仙药，二、三钱。〕玄胡索〔活血化气之神品，钱许。〕泽兰〔行血化之水，二、三钱。〕莪术〔破气中之血，钱许。〕热加连翘、黄芩，或再加童便。如欲行瘀，量加制大黄，或参用大黄虫丸。〔不宜过剂。〕此消瘀之剂也。瘀血化水，致成肿胀，其水不去，势必不瘀之血，亦尽化为水矣。故桑皮、腹皮、葶苈之属，亦可采入。嘉言谓：如挟虚者，须用人参大力者主持其间，则驱逐之药，始能奏功，果虚而挟寒者，方可议加桂、附。又论蛊胀，与鼓胀不同。鼓胀者，中空无物，腹皮绷急，多属于气。蛊胀者，中实有物，腹形充大，非虫即血。血蛊一症，东方沿海一带，擅鱼盐之饶，比他处更多，男妇俱有。以鱼者，使人热中，盐者，走血，血得热合，久则中焦冲和之气，亦渐化为热，气热则胀，血始不流。于是气居血中，血裹气外，渐至腹如抱瓮，观《内经》论石瘕，〔 血如石。〕肠覃〔覃延布而深也。〕二症，言石瘕生于胞中，因恶血当泻不泻， 〔败血也。〕以留止，日以益大，状如怀子，月事不以时下；若月事以时下，此肠覃之候，癖积因在肠外，不在胞中，故无妨月事。盖由汁沫所聚而成，皆生于女子，可导而下。

　　金银花散 治疮毒内攻，肿胀或单腹胀大。

