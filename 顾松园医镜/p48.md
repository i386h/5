<!-- { "loadSidebar": true } -->
　　金银花〔除肿胀，解热毒，一、二、三两，为君。〕连翘仁〔疮家要药。〕黄芩、花粉〔清热。〕橘红〔理气。〕茯苓、车前、木通〔导邪泄溺。〕腹皮〔散大肠壅毒，消水气浮肿〕绿豆〔清热解毒，利水除胀。〕热毒内甚，加犀角黄连。

　　此清热解毒之剂，所谓治病必求其本也。

　　六味肾气汤 阴虚腰痛，腹大胫肿，〔经言肾病者，腹大胫肿，故两足必先肿也。〕咳喘有痰不得卧，〔经言不得卧，卧则喘者，是水气之客也。肾者水脏，主津液，主卧与喘也。又水病其本在肾，其末在肺，盖标本俱病也。〕甚至头面皆肿，〔阴虚火炎，水随火溢之故。〕饮食知味，〔胃无病也。〕溺涩便燥，〔肾主二便，虚则不能濡润。〕此方主之。

　　六味地黄〔壮水补肾。〕麦冬 五味〔清金敛肺。〕牛膝〔利腰膝而消脚肿。〕车前〔利小便而不走气。晓林云：予曾用前方未效，加牛膝、车前即应。〕黑小豆〔黑色通肾，能消水肿。〕煎汤煎药。

　　此壮水之剂。景岳云：肿胀由于水邪，主水者，还求水脏，乃探本之治法也。世人患阴虚者甚多，故相火泛滥其水而致肿胀者，赵氏此方，有功不浅。每见虚劳，而患此症者不少，若用破气利水燥热等药，比于操刃。赵氏又云：有一等肝经火郁肿胀，其症呕酸口苦，胁痛恶寒，面黄目黄，须以逍遥散舒其郁，继以前方滋其阴，亦禁用分利。

　　济生肾气丸〔亦可小剂作煎。〕治脾肾虚寒，腹胀肢肿，小便不利，〔肾为胃关，关门不利，则水聚于胃为 胀，水溢于四肢为浮肿，但溺虽少，而不黄赤，口不渴，手足冷，脉沉迟者，方作寒治。〕或喘急痰盛。〔水乘肺则喘急，水泛上故痰盛。〕八味地黄丸〔用桂、附补阳，蒸动肾气，使关门开，而胃中积水始下，以阳主开故也。〕牛膝车前〔薛氏用茯苓为君，合此二味，治腰以下之水，其功甚大。〕此蒸动肾气开关之剂，果属真阳衰弱，投之自然神效，按节斋言火衰成病者，百无一、二。薛氏赵氏，极夸此方之神，以致盲师不辨寒热，一遇肿胀，概投此剂，为害不浅，用是方者，审之慎之。

　　加味异功散 治单腹虚胀。〔中空无物，腹皮绷急，多属于气。〕亦治脾虚肢体尽肿人参 白术 茯苓 米仁〔补脾胃之元气，脾得补而胀自消。〕白芍〔胀病多属肝木乘土，用白芍以土中泻木安脾。〕橘红 木香 沉香〔佐以调和中气。〕热加麦冬，〔散结热而下逆气。〕渴者尤宜。或加黄连。〔清脾胃之积热，丸制最止邪热。〕有积加枳、曲、山楂、麦芽。〔助脾家之健运。〕如肥人湿痰，加茅术、半夏。〔燥湿消痰，血家、渴家、汗家勿用。〕如脾虚水肿，加绿豆、车前。如果虚而挟寒，方可加干姜。〔合理中汤方。〕寒甚则加附、桂。〔补命门之火，以生脾土，否则不可浪用。〕此方益气补脾为主，佐以调气之剂，备加减之法，以通其用。若系实症，即于前列诸方，对症取用。

　　其有不大实，亦不大虚者，本方去参，加减治之，后仍用参补之。按虞天民云：虚胀必服人参，人参必肺无热方可服，有热服之，肺火得参而愈甚。肺主出气，邪火挟气两出，脾胃受之，复助积热，则胀急益加，筋青脐出，危笃立见。故虚胀而不能服参，不救之症也。

　　二病之脉，实大者可治，虚微者难治，水病脉出者死。〔谓沉按之则无，非浮脉主死也。〕唇黑或肿，肝伤缺盆平，心伤；脐突，脾伤；足心平，肾伤；背平，肺伤，五伤者死。阴囊及茎肿腐者死；泻后腹胀而有青筋者死：大便滑泄，水肿不消者死。水肿先起于腹，后散于四肢者可治，先起于四肢，后归于腹者死。男从上而下，女从下而上，皆难治，腹胀身热者死，腹胀寒热如疟者死，腹胀便血，〔脾败不能统血也。〕脉大时绝者死，咳呕腹胀且飧泄，其脉绝者死。〔上为咳呕，中则胀满，下为飧泄，三焦俱病，六脉已绝，安得不死。〕

　　卷九·御集　肿胀

　　举例

　　一 一人夏月为炎威所逼，饮水十余碗，归家便闷胀不能食。旬日腹如抱瓮，气高而喘。士材曰：六脉坚实，皮薄而光，水停不化也。其病暴成，法当利之。用小胃丹，每服二钱，再剂而二便涌决如泉，后进一钱五分，腹减如故，用六君子汤，十帖痊愈。

　　二 一人大怒之后，复大醉。至明日目下微肿，七日而肢体皆肿，不能转侧，二便不通，烦闷欲绝。

　　土材曰：脉沉且坚，当逐其水，用疏凿饮子一服而二便快，再服而四肢宽，更以五皮饮服三日而愈。

　　三 一妇病鼓胀，遇方士，授一方，以陈葫芦一枚去顶入酒，以竹筋松其子，仍用顶封固，重汤煮数沸，去子饮酒，一吐几死。吐后腹渐宽，调理渐愈。盖元气有余而有痰故也。

　　四 一少年，患单腹胀大，二便不通，口臭喉烂，齿牙动摇，兼时梦遗。余询得由，知曾患霉疮，中水银药毒所致。记仲淳有铅收一法医案，因仿其治，用银花四两，犀角、生地、麦冬、粉草各两许。桔梗三钱，加黑铅四两，以土茯苓四两，煎汤煎药。外用黑铅、银花斤余，粉草四两，煎汤洗浴漱口，服后二便去黑水甚多，二剂竟愈。

　　五 一人禀畀素壮，病余肥甘过度，腹胀气粗。士材诊之，脉盛而滑，按之不甚虚，宜以利气之药，少佐参、术，病家畏疑。李曰：即畏参不用，攻击之剂，决不可投，后仍用理脾疏气之剂而安。

　　六 一人患鼓胀，脾气消损，犹能饮食，第腹痛而暴胀。虞天民谓此火也，以香连丸、白术汤下之，遂失气甚多，而胀痛皆愈。一医谓脾气大虚，与补剂二、三服，胀痛仍作，脉反虚小。乃曰：脉小不补，病安能痊，乃大补之，竟成不救。又一人鼓胀，腹痛而兼吐，亦属火也，与清凉降气和中之剂，病寻愈矣。一医云：真元下陷，非大补不可，自后愈补愈胀，腹如裂状顿死。由是观之，则知治是病者，清补当适其宜，不可执一。

　　七 一人中年无子，患鼓胀，势甚危。仲淳令其静养别室， 然独坐独宿，用归脾汤，六味丸，朝暮间服不辍，食淡五年，连举二子。

　　八 一人因肚腹鼓胀，饮食少思，服二陈、枳实之类，小便不利，大便不实，痰嗽腹胀。服破气利水之剂，手足俱冷。立斋曰：此足三阴虚寒之症也。用济生肾气丸，不月而康。

　　九 一妇素有痰热，治者多用寒凉，偶得小康，四年余，屡进屡退，于是元气消灼，忽患遍身浮肿，手足麻冷，日夜咳嗽，烦躁引饮，小水不利，大肉尽去，势将危殆。立斋诊其脉，洪大无伦，按之如无虚。此虚热无火，当益火之源，以生脾土。与济生肾气丸料服之，小便涌决如泉，日服前丸，及补脾之药，二十余剂而愈。

　　卷九·御集

　　嗝

　　噎塞反胃，总是血液衰耗，胃脘干槁，以致不能游溢精气输脾，脾不散精归肺，气耗者难于下水，津伤者难于下食，津伤则噎，气耗则嗝，治者慎之。肺之津液先竭，气不下顺，水饮可行，食物难入，名曰噎塞，其槁在上；食物可入，良久复出，名曰反胃，其槁在下，皆谓之嗝。经所谓嗝则闭绝，多属气衰、血耗、火衰，张机峰以为神思间病。《内经》以为此暴忧之疾。大抵气血亏损，复因悲思忧恚，则脾胃益伤，血液愈耗，气郁则生痰生火。故治嗝之法，补气、养血、润燥、为本，降火、消痰、开郁、顺气为佐。须得病者慎自能养静，可保延年。若纵七情，虽用药得当，终难挽回。其有属实者，或因瘀血，或因积痰，或因食滞，或因气郁，或因火、因虫，各随见症而理之。方书论反胃，虽有属寒之条，然卒少见。必如《金匮》所云：脾伤则食不磨，朝食暮吐，暮食朝吐，宿谷不化者，正合《内经》澄澈清冷，皆属于寒，王太仆谓食久反出，是无火也之说，又必小便清白为据，方可议投理中、八味之属。若不审辨，而概投香燥热药，适以速其亡也，可不慎诸。

　　参乳利嗝汤〔自制。〕嗝症主此加减。

　　人参〔补气，二、三钱。〕人乳〔养血，一杯，或用牛乳。〕麦冬〔润燥，五钱。〕芦根汁〔降火。〕竹沥〔消痰，各一钱。〕郁金〔开郁，一钱。〕苏子〔三钱炒研。〕橘红〔一钱。〕枇杷叶〔顺气。去毛、姜汁炙，四大片。〕白芍〔敛逆气，安脾胃。三钱，酒妙。〕山楂〔行结气，消滞血，三钱。〕此方补气、养血、润燥为主，佐以降火消痰，开郁顺气之剂，虚者宜之。

　　再造丹 嗝病不治之症，亦能挽回奏效。

　　川黄连〔二两，先同金银各二两，煎浓汁三碗。〕大田螺〔五十个，仰摆盘内，以黄连汁挑点螺眼上，顷刻化成水，将绢滤收，同黄连、金银器煎至碗半。〕入煎萝卜子汁〔半碗，煎至碗半。〕入菲菜汁〔半碗，煎至碗半。〕入侧柏叶汁〔半碗，煎至碗半。〕入梨汁〔一碗，煎至碗半。〕入竹沥〔一碗，煎至碗半。〕入童便〔一碗，煎至碗半，取出金银器。〕入人乳〔二碗，煎至一碗。〕入羊乳〔二碗，煎至一碗。〕入牛乳〔二碗，微火煎至成膏，取膏入瓷罐内，封口埋土内一夜，以去火气，每用一酒杯，白汤下。极重者三服全愈，如汤水不能进者，将膏挑置舌上，随津咽下，遂能饮食，只可食糜粥，一月后方可用饭。〕昔人治反胃症愈后，只用人参〔五钱。〕陈皮〔一钱。〕黄米〔一两。〕作汤细啜，旬日后，方与粥，恐仓廪未固，复致败坏耳。

　　此方清火消痰，祛瘀滋阴，养血润燥之剂，得之何氏家传效方，称其能回垂绝之症，以再造名之。

　　六味地黄汤〔见虚劳。〕治阴虚嗝症。

　　六味合竹如汤，加人乳 蔗浆 梨汁 青铅之属。〔癸水之精，色黑通肾，镇坠之剂。〕此壮水、滋阴、润燥，求本之治也。《医贯》云：经言三阳结谓之嗝。三阳者，大、小肠，膀胱也。大、小肠主津液，膀胱藏津液，三阳热结，则津液燥竭，气亦耗损，以致前后闭塞，下既不通，必反于上，直犯清空，上冲吸门喉咽，所以噎塞不下，纵稍能入，反引动胃中之火，终必胃反而出也。然三阳之所以致结热，多由肾水干枯之故。盖肾主五液，司二便，肾合膀胱也。此症男子年高色欲者常患之。老人天癸已竭，只有孤阳，当以养阴为主。褚氏所谓上病疗下，须用六味丸料，大剂煎饮，久服可挽于十中、之一、二，又须宜远房帏，薄滋味也。若曰温胃，胃本不寒。若用开郁香燥之品，适以助火。若下承气，苦寒损胃则津液愈竭。无如补阴，则焰光自灭，世俗不明，余特详揭。

　　大黄 虫丸〔见虚劳。〕治胃脘停瘀成嗝，食下作痛。

