<!-- { "loadSidebar": true } -->
　　泄泻一症，《内经》言风，则曰：春伤于风，夏生飧泄。谓邪气留连既久，则必克制脾土，而为飧泄。言湿，则曰：湿胜则濡泄。谓脾喜燥而恶湿，湿胜则脾伤而为濡泄。言热，则曰：暴注下迫。皆属于热。热即火也，言卒暴注泄而后重里急迫痛者，火性急速，而能燥物也。故伤暑之泻，亦必暴注，大孔作痛，皆火之所为也。又曰：多热则溏出糜。言热则浊垢下注，故为溏为糜。以糜、秽如泥也。言寒则曰：诸病水液，澄澈清冷，皆属于寒。谓水谷不化，而澄澈清冷者。皆得寒水之化。如秋冬寒冷，水必澄清也。又曰：多寒则肠鸣飧泄，食不化，言阳气虚而不能消化也。言燥，则曰：逆秋气则伤肺，冬为飧泄。言肺伤于燥，发在本经，则冬生咳嗽；移热于腑，则冬为飧泄，皆肺气燥热之所致。此明四时六气，皆能为泄也。又言饮食不节，起居不时者，下为飧泄。此明饮食劳倦内伤之泄也。又言肝所生病，为飧泄。此明肝木乘脾之泄也。又言脾虚腹胀肠鸣，飧泄、食不化。又言清气在下，则生飧泄。此明脾虚陷下之泄也。又言肾脉小甚为洞泄。又言寒入下焦，传为濡泻。此明肾中阳衰之泄也。统而论之，脾土强者，诸邪自不能干，脾土一衰，诸邪皆得干之而为病。正经所谓：邪之所凑，其气必虚是也。肾主二便，而司开合，肾失其职，则开合失常，故肾气虚衰之人，以及久泄不止，下多亡阴，当求责之肾矣。是故以其风也，升阳以散之；以其湿也，利水以分之。热则清之，寒则温之，燥则濡之。因食因痰者，消之祛之；因虚者补之益之，肝乘脾者，制之扶之。肾气虚衰者，或壮水之主，使水充而无火迫下注之病；或益火之原，使火旺而无阳虚失禁之患。故致泻之因不一，而治泄之法亦多，求其大要，总归重于脾肾二脏，临症之际，圆机灵变，可以胥天下于寿域矣。

　　升阳除湿汤〔重订。〕治受风飧泄。〔风邪客居肠胃，如顺风扬帆，以故飧已即泄。〕其泄必完谷不化，〔然亦有因热、因寒、因气虚者。〕洞注有声。又经云：肝所生病，为飧泄。〔肝木郁于地中，脾土受制故也。〕亦此主之。〔即逍遥散之义。〕柴胡〔春为木令，风为木气，此味乃肝胆之主药。〕升麻 防风〔发散风邪，亦能升举下陷之气。〕炒白芍〔泻土中之木以安脾。〕炒米仁〔健脾祛风胜湿。〕茯苓〔渗湿，以无湿则不作泻也。〕炙甘草〔益脾，以脾旺则能制湿也。〕虚者加人参。

　　此发散升举之剂，经曰：客者除之。又曰：下者举之是也。按嘉言云：风从外入，仍宜领风从肌表而出，若用补脾刚燥之剂，助风性之劲，则有泄无已矣。又仲淳云：先用发散升举之，次用黄 四君子等药，白芍、甘草，制肝实脾，乃始终必用之剂。又谓长夏湿热令行，又岁湿太过，民病多泻，当用风药。以风能胜湿也。

　　黄芩汤 治火热作泻，粪色黄褐，肛门燥涩，小便黄赤。

　　黄芩〔清热。〕白芍 甘草 大枣〔和脾。〕热甚者加黄连。

　　辰砂益元散〔见暑。〕治伤暑作泻，其泻必暴注，大孔作痛，口渴溺赤。

　　此二方皆清凉之法。经曰：热者寒之是也。仲淳云：此症桂苓甘露饮亦可去桂加减用之。以方中有石膏、滑石、寒水石清暑热，五苓利湿邪故也。张子和加参、甘，因其脉虚也。又谓九制黄连，最止热泻，须与人参等分乃可。盖久泻不止，多缘气虚，纯用苦寒，胃气愈闭。又下多亡阴，必用人参，亦阳生阴长之意。

　　胃苓汤〔见湿。〕治湿盛作泻，其泻多水，〔凡泻水腹不痛者湿也，泻一阵，痛一阵者，湿而兼火也。〕小便不利。〔水谷并趋一路故也。〕此燥脾淡渗，二法同用。经曰：湿者燥之。故用平胃。又曰：治湿不利小便，非其治也。故用四苓。随症分用亦可。如脾胃虚弱者，用白术茯苓汤，〔方只二味。〕加米仁、车前、香、砂之属。

　　保和丸〔亦可小剂作汤。〕治伤食泄泻。〔腹痛甚而泻，泻后痛减者，食也。〕山楂〔消肉积。〕麦芽〔消米面菜积。〕神曲〔消糯米食积，各三两。〕卜子〔消面积。〕橘红〔疏脾胃之滞气，各二两。〕茯苓〔渗脾胃之水湿。三两。〕连翘仁〔祛脾胃之湿热。〕半夏〔除脾胃之湿痰，各二两。无湿痰者去之。〕加白术〔三两。〕名大安丸。可加木香、砂仁。如因伤酒作泻，加葛花〔解酒毒。〕猪苓泽泻〔利水湿。〕苍白二陈汤〔即二陈加二术。〕治湿痰泄泻，〔肥人滑泄责之痰，脉滑不调责之痰，不食不饥责之痰，昔肥今瘦责之痰。《金质》云：水走肠间，沥沥有声者，曰痰饮。〕虚者加人参。

　　赵以德云：有积痰在肺，以致大肠之气不固者，宜涌出上焦之痰，而泻自愈。非苍白二陈之所治也。

　　此二方消之、祛之之法也。食积酒伤痰饮，皆令人泻，随症祛逐，勿使稽留，经所谓实者泻之是也。

　　枳术丸 消食止泻。又治心下痞满。

　　白术〔强胃健脾，二两。〕枳实〔消积除痞，一两。〕荷叶〔裨助脾胃，升发阳气，荷叶包陈米饭，煨干为末，打糊为丸。〕加木香 砂仁〔各一两，〕名香砂枳术丸。

　　此七补三攻之法，随症加药用之。

　　归脾汤〔见虚劳。〕治忧思太过，脾气郁结，不能升举，陷入下焦，泄泻。

　　原方〔补养心脾，〕加砂仁 豆蔻〔开散郁结。〕葛根 荷蒂〔升发阳气。〕独参膏〔一味熬膏。〕参术膏〔二味，熬膏。〕治气暴脱而虚，顿泻不知人事，口眼俱闭，呼吸甚微，脉欲绝者，大剂频与之。〔甚至有服参十余斤，而后得愈者。〕此三方皆补之、益之之法。经云：虚者补之，是也。

　　补中益气汤 治劳倦伤脾，〔脾主四肢故也。〕中气不足，懒于言语，〔脾为后天生气之原中气虚则懒言，以声由气发故也。〕恶食溏泄，〔胃虚不能胜谷气，故恶食，脾虚不能制土湿，故溏泄。〕日渐瘦弱。〔脾主肌肉也。〕人参 黄 〔益其气。〕 白术〔各一、二钱。〕甘萆〔补其中。〕 当归〔脾苦无血，故以养之，土恐太燥，故以泽之。泻者去之亦可。〕橘红〔一以理脾胃之气，一以行甘温之滞，各七分至钱许。〕 升麻〔提下陷之清气，从右而旋。〕柴胡〔提下陷之清气，从左而旋。各三、五分。〕此补之、益之而兼升提之法也。嘉言云：此方后人谓其升清降浊，殊谬。夫以升清之药，岂有降浊之能，若阳气未必下陷，反升举其阴气，干犯阳位，为害不小。更有阴气素惯上乾清阳，而胸中之肉隆耸为 ，胸中之气，漫散为胀者，误施此法，天翻地复矣。夫补其中气，以听中气之自为升降，不用升、柴，亦无不可，必清气下入腹中为泄，则可多用而升举之，为合法也。若四君、六君、理中、归脾、桂附理中、连茯理中，皆补脾虚泄泻之圣剂，随宜用之。

　　理中汤 治中寒骛泄。〔状如鸭粪。〕糟粕不化，澄澈清冷，小便清白。

　　人参 白术 甘草〔补脾。〕干姜〔温中。〕里寒甚者，可加肉桂。本方加附子，名附子理中汤，加黄连、茯苓，名连茯理中汤。温补之法，果属虚寒者，投之自效。

　　四神丸 治肾虚泄泻，其泻多在子后五更，溏而弗甚，累年弗瘳，服补脾胃药不效，是其候也。

　　破故纸〔温肾，炒，四两。〕肉豆蔻〔固涩，面包煨。〕五味子〔酸收，炒，各二两。〕吴茱萸〔能暖膀胱，水道即清，大肠自固。他药虽热，不能分解清浊，五钱。〕可加人参、沉香，甚者加附子、茴香、川椒。

　　脾肾双补丸 治肾泄。

　　人参 莲肉〔去心炒黄。〕山药〔炒黄。〕肉果〔补脾，煨。〕补青脂〔盐水炒。〕五味子〔蜜炙透。〕菟丝子〔制。〕 巴戟天〔去骨甘草汁煮。〕萸肉〔补肾，各四两。〕橘红 砂仁〔香能醒脾，各二两。〕车前子〔利水与茯苓同功，水道利则清浊分，而泻止。四两〕〔炼蜜丸，如绿豆大，每服五钱，空心饥时服。〕如虚，而有火者，火盛肺热者，去人参、肉果、补骨脂、巴戟。

　　此二方、补脾温肾，酸收固涩，四法同用。经所谓虚者补之，寒者温之，散者收之，滑者涩之，是也。仲淳治一人。茹素、患内热，每食肠鸣，清晨作泄。以此方去肉果，用白芍代之，外加扁豆六两，服之而愈。白术虽云健脾除湿，救标则可，多服反能泻脾，以其燥能损津液故耳。仲景有赤石脂、禹余粮丸，专固下焦之脱，亦可取用。凡治泄泻，多用丸散者，取其实脾土之义也。

　　喻嘉言验方 治秋伤于燥，咳嗽泄泻。

　　黄芩 骨皮 甘草〔清肺之热。〕 杏仁 阿胶〔润肺之燥。〕此润燥清热之剂，亦治泻一法，所谓治病必求其本也。泄泻之脉，缓小者吉，浮大急疾者凶，与痢同看。

　　脉细皮寒气少，饮食不入，泄利前后者死。下则泄泻，上则吐痰，皆不已，为上下俱脱者死。食方入口而即出，谓之直肠泄，难治。

　　卷九·御集　泄泻

　　举例

　　一 一人患中气虚不能食，食亦难化，时常作泄，胸膈不宽。一医误投枳壳、青皮等破气药，下痢完谷不化，面色黯白。仲淳用人参〔四钱。〕白术〔二钱。〕干姜〔七分。〕炙甘草〔一钱。〕橘红〔一钱。〕大枣、肉豆蔻，四、五剂渐愈。后加参至两许痊愈。

　　二 一妇患泄后虚弱，腹胀不食。一医欲用二陈及枳壳、山楂等味。仲淳见病者向壁卧，手不能动。

　　曰：元气虚甚矣，法当用理中汤。恐食积未尽，乃用人参三钱，橘红二钱，加姜汁、竹沥数匙。夜半思粥，神思顿活，再以六君子汤，加麦冬、楂肉、砂仁，数剂立愈。

