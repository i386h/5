<!-- { "loadSidebar": true } -->
　　三 一人平素壮实善啖，四月间，忽患泄泻，凡一切药食，温者到喉，觉如针刺，下咽即辣。因而满腹绞辣，随觉腹中有气，先从左升，次即右升，氤氲遍腹，即欲入厕，弹响大泄，肌门恍如火灼，一阵甫毕，一阵继之，更番转厕，超时方可得离。所泄俱清水盈器，白脂上浮，药食俱不化而出。甚至梦中大遗，了不收摄。月余大肉尽脱，束手待弊，仲淳诊之曰：脉大而数，此症浑是火热所致，遂用白芍五钱，炙甘草一钱，黄连、扁豆、石斛、橘红、茯苓、车前各三钱，加童便一杯，冰冷与服。药入腹中，似别成一清凉世界。甫一剂，夜卧达旦，洞泄顿止。连服三剂，大便已实，药粥等物，温进始安，此火退之征也。前方加参、 、莲肉。减黄连，服三十余剂。泻虽止，久而脾气困顿，不知饥饱，稍饮茶汤，觉肠满急胀，如欲寸裂。此因下多亡阴，若用香燥诸药，致变鼓胀，遂成不救，法宜脾肾兼补，丸药用参、 、芍、甘、山药补脾，熟地、萸肉、五味、河车补肾，服几三年，脾胃始知饥而嗜食，四肢渐丰。此三年内，每遇脾胃不和，时作或泻，即用前方。觉腹中有火，则加黄连，否则去之。〔此由暗中巴豆毒，仲淳亦不知，而用大剂黄连，攻解其毒，故神效。〕

　　卷十·御集

　　伤食

　　伤食者，必恶食嗳腐，吞酸痞胀，腹满倦怠气急。或腹痛，或吐泻，或秘结，或发热，皆为伤食之候。经曰：饮食自倍，肠胃乃伤。虞天民云：凡伤食者，皆原中气不足，宜以补益为要，但治法有先后，不可倒施。故物伤之际，积食未行，遽用补益，则滋其壅塞，病必增剧。必先用顺气消食化痰之药，待宿食消行，然后平调，继以补益，始治之有序，而获宁矣。又沈氏云：治伤食而但用消导，庸愚尽晓，须审致病有寒热虚实之不同，或挟外感，或挟气挟痰，或久病，或产后，治各有异。如寒者热之，热者寒之，虚者补而消之。若血虚者，兼养血而食自行；若气虚者，兼补气而食自化。实者削而消之。如食在上，胸膈饱闷不安者，探吐之；如食在下，绕脐疼痛，手不可按者，攻下之。

　　挟外感者，当以解散表邪为主，而带和中；挟痰气者，当以开痰行气为主，而兼消导。久病产后，皆宜调补脾胃为主，而佐以顺气消食之剂，不可专行克削攻下，恐宿食未消，而元气顿削，以致变幻不测。余每见世人，以伤食为小疾，而医者亦遂轻忽以施治，故死于伤食者甚多。经曰：脾胃为后天之根本，根本既伤，而又不善治之，安望其得生耶！保和丸〔见泄泻。〕伤生冷而挟寒者，去连翘加香、砂、沉、蔻之属。口苦舌干而内热者，去半夏，加枳实、黄连、麦冬之属。胀满腹痛，按之坚硬，或有块者，加枳、朴、槟、莪之属。此方顺气消食化痰，治伤食之要剂也。加减以用，实者宜之。

　　大承气汤〔见伤寒。〕《金匮》云：病者腹满，按之不痛者为虚，痛者为实，可下之。舌黄未去者，下之黄自去。又云：痛而闭者，当下之。又云：下利不欲食者，此有宿食也，当下之。又云：脉滑而数者，实也，此有宿食下之愈。又云：人病有宿食，寸口脉浮而大，〔谷气壅而盛，亦能为浮大。〕按之反涩，〔饮食不节，则阴受之，而血先伤，故按之反涩，涩在浮大中，故知宿食。〕尺中亦微而涩，〔中焦食阻，气不宣通，而下失化源之主，故亦微而涩。〕当下之。〔恐津精血液转瞬涸竭，愈难开解。〕俱此方主之。

　　此攻下荡涤之剂，果如上症，必宿食在下，绕脐疼痛拒按者，方可用之，芒硝或去之，或玄明粉代之，或礞石滚痰丸，象胆丸，随宜采用。古方有备急丸，用巴霜〔一钱。〕大黄 干姜〔各五钱。〕蜜丸绿豆大，每服只一丸，以利为度云。寒积用此下之，备此法以俟临症酌用。

　　疳积散 治小儿乳食不节，过饱伤脾，面黄腹大，小便浊如米泔，大便黄泄酸臭，皮毛枯索，甚而双目羞明生翳，形骸骨立，夜热昼凉等症。

　　浓朴〔消食积，姜汁炒，一两。〕 橘红〔通滞气，八钱。〕 甘草〔和中。〕真芦荟 芜荑〔各五钱。〕 青黛〔皆杀虫。除疳热。〕 百草霜〔化积滞，〕 旋复花〔消坚痰，各二钱。〕 〔八味共为细末，小儿每一岁用药一分，灯心汤空心调服。积消其半，再用肥儿丸调治。〕肥儿丸 治小儿疳积神效。

　　人参〔三钱。〕 白芍 茯苓 甘草〔同砂仁各五钱，余各一两。〕 扁豆 莲肉〔健脾。〕 山楂 麦芽 红曲 橘红 砂仁〔消食。〕 黄连 使君子肉 芜荑 青黛〔除热杀虫。〕 滑石〔清热导滞，共十六味。炼蜜丸，如弹子大，每服一丸，空心白汤化下。〕十宝丸 治男妇因食积黄病，及小儿疳积。

　　平胃散加楂肉 麦芽 槟榔 茯苓〔各二两。〕 绿矾〔善消食积，能疗诸黄，醋 红色，四两。终身忌食荞麦河豚，犯之即死。枣肉为丸，如桐子大，每服一钱，白汤送，日三服，服后即以饮食压之。〕此三方治小儿疳积之神剂，累试辄应。

　　异功散 归脾汤 六君子汤〔俱见中风。〕或再加香、砂、沉、蔻、楂、芽之属。

　　资生丸〔见虚劳。〕此四方补而兼消之法也。加减以用，虚者宜之。按《医贯》云：胃中元气盛，能食而不伤，过时而不饥，若元气不足，致易伤食，纯用曲、朴、楂、芽之类，取快于一时，独不思脾既已受伤，而复经此一番消化，愈虚其虚，而益易伤食矣。故膏粱之人，与藜藿之人不同。藜藿壮实者，可用保和、承气之属；膏粱虚弱者，概以此法施之，贻害不小。

　　《广笔记方》 治老人伤冷食，及难化之物。

　　生姜 紫苏〔煎浓汤，置浴锅中，令病患乘热浸汤内熨之。〕此法取辛温以通气，气通则食自化也。

　　卷十·御集　伤食

　　举例

　　一 一人面黄唇白腹大，四肢倦怠无力。余投十宝丸，服至半斤痊愈。又治一妇，产后败血流经，发黄肿胀，口唇淡白，亦投此丸，月余亦全瘳。

　　二 一人陪客饮食后，忽口不能语，目不识人，四肢不举，如中风状。急令顿饮盐汤探吐，吐出数碗而醒，后用保和汤加减治之而愈。要知饮食过伤，变为异常卒暴之症，前辈未曾明言。故人多不识。《内经》虽有暴病暴死，皆属于火之说，然亦有因于食者，不可不审。

　　三 一妇年六十余，头痛作呕，泄泻纯水，昼夜无度，手足麻冷，甚至面额亦麻，身难转侧。余诊其脉则微，按其胃脘则痛，此挟虚伤食之候。用人参〔七分。〕益气，白芍〔酒炒，一钱。〕圆肉〔六枚。〕养血，木香〔五分。〕砂仁〔一钱。〕和中化食。一剂诸症俱退，神气遂爽。复用香砂异功散，加归、芍、元肉治之痊愈。或谓头痛倘因风寒，而遽用参、芍，毋乃不宜乎？曰：外感头痛，必恶风寒，挟虚之人，当用参、苏。今不恶寒，是因食满，胃中气壅逆上之故。要知伤食，亦令头痛也。按《明医杂着》云：凡治诸病，须时常察其曾何饮食，有无伤积否？但见胸膈饱闷不安，胃脘按之硬痛等症，即当先调理脾胃，消导饮食，然后用本病药治之。或于本病药外，加入消导药。若不知审此，则用药虽对症，而不获效。盖人以脾胃为主，胃气既伤，则不能运化，虽有良药，难以成功也。

　　卷十·御集

　　不能食

　　不能食症，昔贤俱责之脾胃虚弱。按东垣云：胃中元气盛，则多食而不伤，过时而不饥，脾胃俱旺，能食而肥，脾胃俱衰，不能食而瘦。罗谦甫云：脾胃弱而食少，不可克伐，补之自然能食。每见世俗，一遇不能食者，便投楂、芽、枳、朴之属，甚而用黄连、山栀，以为开胃良方，不知此皆实则泻之之法，因脾胃间有积滞，有实火，元气未衰，邪气方张者设也。虚而伐之则愈虚，虚而寒之，遏真火生化之源，有不败其气而绝其谷乎？且误以参、术为滞闷之品，畏之如砒鸩，独不闻经云：虚者补之。又曰：塞因塞用乎？又不闻东垣云：脾胃之气实，则枳实、黄连泻之，虚则白术、陈皮补之乎？故不能食，皆属脾虚。异功、归脾、资生之属，补之不效，当补其母。挟痰宜化，挟郁宜开，HT 木宜安，子金宜顾。夫脾为五脏之母，土为万物之根，安谷则昌，绝谷则亡，关乎人者，至为切亟，慎毋少忽。

　　异功散〔见中风。〕归脾汤 资生丸〔俱见虚劳。〕俱治脾胃虚弱，食少难化。

　　如挟痰，异功散加半夏。〔若阴虚之痰则忌之。〕如挟郁，归脾汤或合逍遥散，加沉、砂、郁金、香附之属。肝木乘脾，或异功、或归脾，俱合左金丸。如肺气虚者，异功倍用人参加黄 。〔益土之子，使其不食母气。〕此三方，一专补脾胃，一兼养阴血，一兼消导，以助脾家之健运随症采用加减。

　　桃麻丸 久服令人能食肥健，填髓固精，润肌黑发。

　　胡桃肉〔益命门，利三焦，命门以体言，为藏精系胞之物；三焦以用言，为出纳腐熟之司。桃肉状类两肾命门，润能滋肾燥，热能助真火，精气内充，自然能食肥健。〕 黑芝麻〔味甘入脾，能补中益气，色黑通肾，能补阴填髓。各等分，捣烂，丸如龙眼肉大，空心饥时细嚼数枚，白汤过口，参汤圆汤弥佳。〕此温补脾肾之润剂也。

　　八味丸 治命门火衰，不能上蒸脾土，中州不运，以致食少难化，痞痛溏泄。〔譬之釜中水谷，下无火力，其何能熟。〕或下元衰惫，脐腹疼痛，夜多旋溺等症。

　　六味〔补肾水。〕加附子 肉桂〔益真火，各一两。〕无附子名七味丸。

　　此补肾中真火，以生脾土之剂。许学士、严用和皆言：不能食者用补脾药不效，宜作肾中真阳衰弱治之。又按赵氏以不思饮食者，属胃土受病，用归脾补心火以生胃土，以能食不化者，属脾土受病，用八味补相火以生脾土。此皆论虚则补母，而从火衰为治者也。然仲淳又云：胃气弱则不能纳，脾阴亏则不能消。世人阴虚者多，故附、桂不可概投。审果真火衰弱，而见畏寒厥冷，小便清白，大便骛溏，脉沉小迟者；方可用附、桂，否则，以火济火，病反增剧，不可不慎。

　　卷十·御集　不能食

　　举例

　　一 一童子禀赋素弱，患脾虚症，饮食绝不沾唇，父母强之，终日不满稀粥半盏，形体倍削，仲淳以人参为君、茯苓、山药、莲肉、扁豆、白芍、橘红为佐，蜜丸磨服。更定一加味集灵膏，相间服之，百日后饮食顿加，半年肌体丰满。世人徒知香燥温补，为治脾虚之法，而不知甘寒滋润益阴之有益于脾也。治病全在活法，不宜拘滞。

