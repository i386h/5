<!-- { "loadSidebar": true } -->
　　二 一人饮食少思，吐痰口干，日服二陈、枳实、黄连之类，脾胃受伤。立斋曰：脾胃之症，实则枳实、黄连泻之，虚则白术、陈皮补之。遂以二味等分为丸常服。由是能食而不伤，过时而不饥。

　　三 一人食少难化，日服枳术丸，体瘦发热。立斋诊其脉浮大，按之如无，此火衰不能生土，故脾不健运。用八味丸一月而饮食进，三月而形体充。

　　四 一妇年三十余，忽不进饮食，日饮清茶三、五碗，并水果少许，三年余矣，经行每次过期而少。

　　立斋以为此脾气郁结，用归脾汤，少加吴茱萸，不数剂而饮食如常。若有人脾肾虚寒而不饮食者，当用四神丸治之。

　　五 一妇年逾二十，不进饮食二年矣。日饮清茶果品之类，面部微黄浮肿，形体如常，仍能步履，但体倦怠。立斋用六君子加木香、吴茱萸，下痰积甚多，饮食顿进，形体始瘦，卧床月余，仍服六君子之类而安。

　　卷十·御集

　　气、痞满

　　气者，因胸中气郁，痞结不舒，必得 出其气方快。经云：浊气在上，则生 胀。此症日久，便成痞满。治宜宣化无形之气为主。虽曰有火有痰，要皆气顺则愈。痞满者，因肺气不降，脾气不运，升降之道乖则心下痞塞而满闷，与胀满之病不同。胀满内胀而外有形，痞满内觉痞闷，而外无胀急之形，不可专用破气利下之剂，恐消克元气，变成鼓胀也。许学士云：邪之所凑，其气必虚，留而不去，其病则实。故治痞者，当一补一消。

　　旋复代赭汤〔见嗝。〕原方〔姜、半酌用，甘、枣宜去。〕宜参用沉香降气散诸药。

　　此方心下痞满，噫气不除者，宜加减用之。

　　沉香降气散〔见喘。〕宜加白芍 梨汁〔麦冬、苏子、梨汁清之润之，肺气自降，苓、芍、沉、砂、橘红，补之醒之，则脾气自运。〕此方心下痞满，不思饮食者，可加减用之。

　　枳术丸〔见泄泻。〕此方心下痞满者，可随症加药用之，一补一消之法也。

　　卷十·御集　气、痞满

　　举例

　　一人患气上逆，每饭下一、二口。辄嗳气数十口，食顷三、四作焉。仲淳曰：此气不归元，中焦不运也。每剂须人参二钱。不信。服快气药，愈甚。越三月，仲淳云：今须参四钱矣，不信。又三月，仲淳云：今须参六钱矣，不信。又逾月，饮食不下，每呕冷气如团而出，上下气不属，始求仲淳治之。乃用人参〔六钱。〕佐沉香、砂仁、益智仁〔各一钱。〕以纳气归元，苏子、麦冬〔各三钱。〕橘红〔一钱。〕枇杷叶〔三片。〕芦根汁〔一杯。〕降上逆之气，白芍、五味、萸肉〔各二钱。〕敛摄耗散之气。服首煎不动，服再煎不动，然亦不如他汤药辄呕也。服三煎，忽心口下如爆一声，上则嗳气，下则小遗无算，上下洞然，即索粥顿食三、四碗，不上逆也。服五、六剂，减参二钱，又以前药十倍为末，山药糊丸，服半年而病始安。

　　卷十·御集

　　吞酸嘈杂

　　吞酸因胃中湿热，郁遏肝火所致。盖湿郁则热，热郁则酸；以酸为肝木之味，故责之肝火，宜逍遥散加减，合左金丸治之。其有因伤食吞酸，因痰饮吐酸者，以消食消痰为主，亦合左金丸治之。若老弱人，久患吞酸，则津液耗散，渐成嗝症。又有老人胃气虚弱，口吐酸水不止者，宜补胃气为主。嘈杂、俗谓心嘈，火症也，而痰次之。终岁嘈杂者，必夭天年，盖 万物者，莫甚乎火也。若老人嘈杂不止，亦为嗝症之渐。仲淳以吞酸嘈杂，俱责之胃火所致。治宜清热降火，略兼消导为主。

　　左全丸〔见胁痛。〕或合逍遥散加减。如老人胃气虚弱，口吐酸水不止者，本方合异功散。如因伤食吞酸，合保和汤。

　　如因痰饮吐酸，合二陈，加苍术、泽泻。

　　此治吞酸之神方也。凡治酸必少加吴茱萸，以为反佐者，因其性而拆之也。

　　清胃汤〔自制。〕石斛 麦冬 芦根汁〔清胃。〕黄连〔吴茱拌炒。〕连翘〔降火。〕山楂 麦冬 橘红〔消导。〕加竹叶，热多加石膏、青黛之属。 口臭口淡〔皆属胃热。〕亦用本方去楂、芽、橘红。

　　此清胃热而兼消导之剂，宗仲淳法以治吞酸嘈杂也。刘氏谓嘈杂宜分有余不足而治之。脾胃虚火嘈杂，得食则止者，宜资生丸。如气有余，久郁化火，火郁生痰，痰因火动而嘈杂者，二陈汤加黄连、山栀。肥人多湿痰者，方施之恰当。

　　卷十·御集

　　黄胆

　　黄胆多属太阴脾经，脾不能胜湿，复挟火热，则郁而生黄，譬如 曲相似，以湿物而当暑月，又加覆盖，湿热相搏，其黄乃成。经所谓湿热交攻，民当病疸是也。故疸病必先溺赤目黄。经曰：溺黄赤安卧者黄胆。溺赤为热之症，安卧为湿之症。又曰：目黄者黄胆，目为宗脉之所聚，诸经有湿热，则上蒸于目而为先黄矣。然湿与热，又自有别。湿胜之黄，色暗不明，热胜之黄，色光而润。治之大法，挟表者脉浮。汗之而愈，葛根、薄荷、秦艽、淡豉之属。《金匮》云：发于阳部，其人振寒而发热。又云：假令脉浮当以汗解之是也。挟里者腹胀，下之而安，茵陈蒿汤之属。《金匮》云：黄家腹满，小便不利而赤，自汗出，此为表和里实，当下之是也。因食伤者，则为谷疸。《金匮》云：谷疸之病，寒热不食，食即头眩。心胸不安，久久发黄，为谷疸是也。宜消食化滞，而佐以清热利湿之药。因酒伤者，则名酒疸。《金匮》云：心中懊 而热不能食，时欲吐，名曰酒疸是也。宜解酒毒，消食滞，而佐以清热利湿之剂。有脉沉有力，少腹急结，小便自利，粪硬易解，其色黑者，此为瘀血发黄。宜犀角地黄桃仁承气汤之属。亦有脉沉细迟，身冷自汗，泻利溺白，此属脾肾虚寒，名曰阴黄。宜遵茵陈四逆汤之属。然疸病多属湿热。惟罗谦甫则谓有因寒凉大过，阳疸变阴之症，此千百难逢一、二也。若夫因房劳伤肾而疸者，其症《金匮》云：额上黑，微汗出，手足热，薄暮即发热恶寒。〔肾阴虚也。〕膀胱急，少腹满，小便自利，大便必黑时溏，名曰女劳疸。腹如水状不治。嘉言谓夫男子血化为精，精动则一身之血俱动，以女劳而倾其精，血必继之。故因女劳而尿血者，其血尚行，犹易治也；因女劳而成疸者，血瘀不行，为难治矣。故膀胱急，少腹满，小便自利，大便必黑时溏，种种皆膀胱蓄血之验。甚者血瘀之久，大腹尽满，而成血盅，是先后天之根本俱败矣。故曰腹如水状，而实非水也。观仲景硝、矾二石，以消瘀除浊为主，用大麦饮调服。引入肠胃，俾瘀血分从二便而出，盖非急去其膀胱少腹之瘀血，则万无生理，然不用虻、蛭者，恐其过峻，不可以治女劳也。虞天民云：若此症肾精久虚，元气惫极者，必当壮水之主，佐人参以培气之原，随症以加行湿热之剂，则标本同治，或可收功。统言疸症，清热除湿利水为主，兼养胃气。因食伤者，消其食积；因酒伤者，解其酒毒，因瘀血者，行其瘀血。虽有汗下之法，而汗法固难轻用，即下法亦在所慎施。所以古人云：治疸忌大汗大下，及温补燥热，并破气闭气等剂，不可不知。

　　茵陈治疸汤〔自制。〕《金匮》云：黄家从湿得之。〔湿挟火热，则郁而生黄。〕又云：诸病黄家，但利其小便。此方加减。

　　茵陈 黄芩〔清热除湿。〕 黑山栀 滑石 茯苓 车前〔水利则湿自去。但用一味，连根捣汁饮，神效。〕 橘红〔气化则湿自行。〕引用茅根，热甚加黄连，渴加麦冬、花粉，因食伤加山楂、麦芽，因酒伤加煨葛根、甘蔗浆。

　　此方清热除湿，化气利水，宗仲淳治疸之法也。

　　经验治疸汤生地〔三钱。〕 当归〔润其血燥。〕红花〔行其血瘀。〕 橘红 枳壳〔各一钱。〕 浓朴〔消其积滞，八分。〕 黄芩〔二钱。〕 黄连〔清其湿热，五分，热甚量加。〕 车前〔利其小水，二钱。〕 鹅毛菌陈、摇铃茵陈〔各五钱。〕煎汤〔一碗。〕 白酒〔一碗。〕入药同煎。加炒砂仁。〔四分。〕冲服。

　　此方滋阴、活血、清热、利湿之剂。数剂之后，黄自渐退。

　　《金匮》猪膏发煎 通治诸黄。〔疸病皆由湿热郁蒸，日久阴血必耗，不论气分血分，皆宜兼滋其阴。〕并治女劳疸，及黄汗病。〔汗出如柏汁，此由汗出入水，水从汗孔入所致。〕猪膏〔通二便，除五疸。〕 乱发〔消瘀血，利小便，洗净各四两。〕 〔发和膏煎，发消药成，分再服，病从小便出。〕女劳疸加生地 牛膝 鳖甲〔补阴消瘀。〕 花粉〔除热疗疸。〕 女人经衣灰〔取类相从，气相感，能导邪热。〕皆应用之品。

　　此润燥、消瘀、利水之剂，而治湿热也。猪膏借血余之力，引入血分而润其血之燥，并借其力，开膀胱瘀血，利其小水以除湿热。

　　黄胆湿热，洪数偏宜，不妨浮大，微涩难医。

　　疸而不渴者，其疸可治，疸而渴者，其疸难治。寸口近掌无脉，口鼻冷者死。疸毒入腹喘满者死。

　　卷十·御集　黄胆

　　举例

　　一人病疸，腹大如鼓，百药不效，徐忠可用猪膏发煎，一剂而愈。

　　卷十·御集

　　积聚

　　积聚之症，《难经》分属脏腑。云：气之所积，名曰积，五脏所生。其始发有常处，其痛不离其部。

