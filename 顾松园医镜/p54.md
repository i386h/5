<!-- { "loadSidebar": true } -->
　　六味加知柏汤〔见火。〕八仙长寿丸〔见虚劳。〕 溲溺频数，〔水虚火旺，逼迫膀胱下注故也。〕膏浊不禁，烦渴引饮，〔肾水虚，故引饮自救。〕甚者耳叶焦枯，〔耳为肾之外候。〕二方通可加减用之。

　　此方壮水滋阴降火，为下消正治之方。宜加清金润燥之品，大剂次之。按《金匮》治男子消渴，小便反多，以饮一斗，小便一斗，八味丸主之。沈目南注云：男子房劳伤肾，水亏火旺，而成消渴，水亏则相火无制，胃关大开，逼迫水饮，直从膀胱溺出而无底止，用六味滋起肾水；因相火散漫不收，借桂附收摄元阳入肾，蒸腾肾水而治中、上二焦之火，则消渴自止。此乃兵之以奇胜者也，不善用之，反致祸败。又按昔人每用八味丸以治消渴。云因命门火衰，不能蒸腐水谷，水谷之气，不能熏蒸上润乎肺。如釜底无薪，锅盖干燥，故渴。至于肺亦无所禀，不能四布水精，并行五经，其所饮之水，未经火化，直入膀胱，故饮一斗、溺一斗，试尝其味甘而不咸可知矣。桂、附壮其少火，如釜底加薪，热气蒸腾，锅盖湿润。虽至理攸寓，然今人之病，火衰者绝少，不可轻试。

　　忍冬丸〔亦可作膏。〕忍冬花〔根茎叶皆可用。 入坛内，酒浸足，泥固，糠火微煨一宿，取出晒干。入甘草少许为末。即以所浸酒煮糊为丸，如桐子大，或汤或酒送下。〕此养阴退阳，调和荣卫血脉，凡系火热炽盛之体，允为服食仙方。

　　三消之脉，数大者生，细微者凶。

　　卷十·御集　三消

　　举例

　　一 一人正月间骤发齿痛，十余日而愈。四月间焦劳过多，齿痛大发。医用石膏、知母等药治之。

　　不效。用刀去齿间紫血，满口痛不可忍，齿俱摇动。至六、七月间，饮食益多，小便如膏，肌肉尽削。

　　至十一月，身不能起。冬末用黄 、地黄等药，稍能起立。然食易饥如故，小便如膏，亦如故。翌年二、三月愈甚，亦不服药，齿痛如故，当门二齿脱落，复加口渴，昼夜不止。此中、下二消症也。仲淳用生地〔六钱。〕麦冬〔五两。〕天冬〔一两。〕五味子〔三钱。〕芦根〔五两。〕黄连〔三钱。〕黄〔五钱。〕以缲丝汤十碗煎二碗不拘时服。未数数剂而愈。丸药即于前方中，加五味子〔六两。〕枸杞〔四两。〕牛膝〔五两。〕黄柏〔三两。〕沙参〔六两。〕蜜丸常服，遂不复发。

　　二 一人服热药而病消渴，坚令服六味地黄汤千剂，果效。盖得于壮水之主，以制阳光之旨也。

　　卷十一·书集

　　虚劳

　　虚劳之病，无外邪相干，皆由内伤脏腑所致。如酒伤肺，湿热熏蒸，则肺阴消灼。色伤肾，精室空虚，则相火无制。思虑伤心，神伤血耗，血耗则火易上炎。劳倦伤脾，最能生热，热盛则内伐真阴。忿怒伤肝，郁怒则肝火内炽而灼血，大怒则肝火上冲而吐血。此五者，皆能劳其精血。《道经》云：涕、唾、精、津、汗、血、液，七般灵物总属阴。阴虚则内热生，而成虚劳之症。大抵因酒色成劳者为多耳，然有童子未室，而亦患此症者，此则由于先天禀受之不足，而禀于母气者尤多。如母阴虚者，生子必多弱症也。其师、尼。寡妇、室女愆期，思欲不遂，气血郁结，以致寒热如疟，朝凉暮热，饮食不思，经期不准，或致闭绝，成此病症者甚多，多由郁火内蒸所致。方书之言虚劳，皆以气虚、血虚、阴虚、阳虚，混同论治，是以学人漫无指归。不知气虚者，面白无神，语言轻微，四肢无力，脉来微弱，阳虚者，体冷畏寒，手足逆冷，溺清溏泄，脉沉小迟，可投温补。故谓虚劳之能服参、 ，为受补可治者，气虚、附虚之症也。虚劳之不能服参、 ，为不受补不治者，血虚、阴虚之症也。虽血脱有补气之法，此指卒暴失血，素非血虚之人，如新产之类，非所论于血因火燥致虚之症，其致使火之燥血者，水虚无以制之也。故经曰：一水不能胜五火。五火者，五志之火也，一水者，肾中真阴之水也。水即精也。观经言：女子二七而天癸至，男子二八而天癸至。非阴生在后，而阴成之难乎？又言，人年四十，而阴气自半也。非阴衰在前，而阴之易凋乎？所谓阴者，即我之精而造我之形者也。人生全盛之数，前后止二十余年，而形体渐衰。故丹溪引日月之盈亏，以为阳常有余，阴常不足。而王节斋则以为阴虚成病者，十之八、九，阳虚成病者，百无一、二。盖以节欲者少，纵欲者多耳。夫人但知纵欲劳精，抑孰知阴精日损，饮食无味，转劳转虚，转虚转劳，脉从内变，色不外华。其为病也，在肾则为腰脊腿胫酸软，或悠隐而痛，为骨蒸内热盗汗，或至夜发热，为遍身骨酸，或疼痛如折，为梦交失精，或自遗滑泻，为耳中呜，为足心热。在心则为惊悸怔忡，为掌中干热，为虚烦无寐或梦魇不宁，为口苦舌干，或口舌糜烂。在肺则为咳嗽多痰，或干咳少痰，为胸满气逆，或喘息促急，为两颧红若胭脂，为鼻中气如火热，为咳血，为衄血，甚则吐涎如白沫，一边不能睡，咽疼喉烂，声嘶音哑。在于肝则为寒热如疟，为颈项瘰疠，为胁作胀作疼，为两目或涩或痛，为头晕，为眼花，为多怒，为吐血。在脾则为饮食少思，为恶心呕吐，为胀满腹痛，食不消化，为肠鸣泄泻，肌。

　　肉消瘦。此皆五脏虚劳之本症。经曰：治病必求其本。须审其因何致损，何脏受伤。如因于色者，则知其伤在肾，纵有他经现症，亦当以补肾为本，而兼治他经之症。其因于酒者，又当以清肺为先。标本即审，然病之传变无穷，不可不察。如肾传心、心传肺、肺传肝、肝传脾、脾再传肾，此传其所胜之脏，侮而乘之，谓之贼克，大凶之兆。经云：诸病以次相传者死。谓五脏以次相传而克遍也。《难经》云：七传者死，谓如病始于肾，而脾复传肾，是谓六传，已尽一脏，不可再伤也。如肾病不传心而传肺，此间一脏，而传于生我之母，以母子气通，子病及母也。如肾病不传心传肺，而传肝，此间二脏而传于己生之子，母病及子也。如肾病不传心、传肺、传肝，而传脾，此间三脏而传己所不胜之脏，经所谓轻而侮之也。传乘不明，岂能治病。虚劳一症，世之偏于阴虚者，比比皆是，而医者每不深晰气血阴阳，模糊调治，甚为夭亡者，何可数哉！试详言之，其误有七。一曰：引火归元之误。命门之火，谓之龙火，亦谓之真阳。如果衰弱，肾中阴盛，龙火不能安其位，浮越于上，而为上焦假热，面赤烦躁口渴，甚者舌苔等症。但口虽渴而不欲饮水，苔虽有而舌必滑软，足冷过膝，小便清长，其右尺脉必沉小而迟，或浮大无根。此阴盛于下，逼阳于上之假症。如夏至一阴生，水底冷而天上热，龙为阳物，故随阳而上升，此正宜用八味之属，冰冷与饮，假寒之药，骗之下咽之后，冷性既除，热性始发，浮游之火，可得引之归原，如冬至一阳来复，地中水暖，而龙归大海也。至若虚劳之症，是因肾水真阴虚极，水不摄火，火因上炎。而致面赤唇红，口鼻出血。齿痛齿衄，种种上焦虚热之症，虽亦龙火上炎，与虚阳上浮不同，纵有下部恶寒足冷，此因虚火上升所致，非真阳衰而然。故其小便必黄赤，其脉必带数，有内热的症之可据。设误用桂、附引火归原之法，是抱薪救火，上焦愈热，而咳喘燥渴益甚，咽痛喉烂诸症至矣。二曰：理中温补之误。理中者，理中焦之虚寒也。虚寒腹痛，绵绵痛而无增减，喜热手按，热饮食，虚寒泄泻，水谷不化，而澄澈清冷，必有虚寒之症脉可凭，然后用之有效。今人一见胀满腹痛，食不消化，肠鸣泄泻等症，便认为虚寒，而投以白术之香燥，又济以干姜之辛热，甚者更加桂、附；殊不知虚劳患在伤阴，再补其阳，则阳益亢，而阴益竭，诸热悉加，是促之死也。更有见其胀满泄泻，遂引经文清气在下，则生飧泄，浊气在上，则生 胀，而用补中益气汤，以升清降浊，误施升柴，反提阴火上逆，以致咳喘频增，吐衄交至，而危亡见矣。然使其温补得售者，亦病家不明有以致之耳。盖助阳之药，能使胃气一时暂壮，饮食增加，彼此夸功，固执不改，至死不悟，良为可悯。三曰：参、 助火之误。

