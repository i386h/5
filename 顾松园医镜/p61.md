<!-- { "loadSidebar": true } -->
　　藕汁〔性寒带涩，涤热止血，二杯。〕梨汁〔降火消痰，定喘止嗽。〕蔗浆〔消痰止咳。〕芦根汁〔清胃止呕，各一杯。〕茅根〔凉金定喘。水煎取浓汁一杯，再同汁浆乳顿滚。〕人乳〔补阴养血。〕童便〔引火下行，各一杯。〕生鸡子白〔三枚。〕和匀，频频服之。余尝用米仁 山药 莲肉〔保脾。〕麦冬〔各一两。〕白花百合〔清肺，二两。〕枇杷叶〔降气，十片。〕煎浓汁〔一碗。〕冲入玉液，再加贝母末，真柿霜〔消痰。〕和匀，频频饮之。〔即垂绝者，尚可延生。〕此七方皆甘润之剂，劳损之咳，择而用之。一方但用枇杷叶去毛，蜜炙煎膏，白蜜饴糖收之，亦有效验。

　　泻白散〔见火。〕此治肺热咳嗽之剂，虚火加甘寒，实火加苦寒。按《金匮》云：咳而上气，其人喘；目如脱状，此为肺，胀。仲淳言肺胀，乃系肺热极所致，当清金降气。本方宜加黄芩、石膏、知母、花粉之属。

　　顺气开痰饮〔见中风。〕此治气逆咳嗽之剂。

　　二陈汤〔见中风。〕此治痰饮咳嗽之剂，虚者用四君子汤。

　　保和丸〔见泄泻。〕此治食积咳嗽之剂，加减用之。

　　百部膏〔一味熬膏蜜收。〕此治虫啮肺咳之剂，必胸中饥时则痛，唇上白点如粟者，用之方效。

　　卷十二·书集

　　肺痿

　　《金匮》云：其人咳，口中有浊唾涎沫，脉数虚者，此为肺痿。或从汗出，或从呕吐，或从消渴，小便利数。或从便难，又被快药下利，重亡津液，故得之。治肺痿，大要当以甘草汤调和营卫为君，臣以润燥、清热、降气、消痰之剂，煎膏时时噙化，缓以图之，方可挽回于万一。若大驱涎沫，欲求速效，反速毙也。

　　《金匮》甘草汤 治肺痿咳嗽，唾涎沫不止。〔肺热而痿，清肃失令，则上输之精气，不能收摄运化，故吐浊涎。〕甘草〔一味水煎，频饮之，热自渐化。但最难服处，半月后方得效。〕加二冬、百合、梨汁、贝母、苏子、枇杷叶皆可用。

　　此治痿独取阳明之义。徐忠可云：余外家病肺痿，初时痰沫成碗，服一味甘草汤，半月始痰少而得愈。

　　卷十二·书集

　　肺痈

　　《金匮》云：若口中辟辟燥，咳则胸中隐隐痛，脉数实者，此为肺痈。始荫可救，脓成则死。又云：咳而胸满，振寒脉数，咽不干渴，时出浊唾腥臭，此为肺痈，久之吐脓如米粥者死。嘉言云：凡见咳逆上气，即宜防痈痿之症。肺受火热熏蒸，即血为之凝，血凝即痰为之裹，遂成小痈。若能初起即识，当血结而脓未成之时，急泻其肺，方为恰当。迨至血化为脓，泻之无益，肺叶朽坏，倾囊吐出而死。

　　间有痈小，气壮胃强善食，其脓不从口出，或顺趋肛门，或旁穿胁肋，仍可得生，然亦不过十中二、三耳。

　　《金匮》葶苈大枣泻肺汤 治肺痈，喘不得卧。

　　甜葶苈〔泻其肺实，下其败浊，不致腐溃吐脓。二、三钱。〕大枣〔固脾胃之元，数枚。〕或合甘桔汤。〔亦治肺痈之剂。〕如连翘〔能散血结气聚。〕牛蒡〔能散诸痈肿毒。〕金银花〔解毒圣药。〕陈年芥卤〔肺痈神丹。〕贝母〔散结消肿。〕花粉〔清热消肿。〕皆可采用。

　　此治肺痈吃紧方也，随症加减治之。

　　咳嗽之脉，浮濡易治，〔嗽乃肺病，脉浮为宜，兼见细软，病将退也。〕沉、浮而紧者死。〔与症相反，病必深矣。〕久嗽脉弱者生，实大数者死，上气喘嗽，面肿息肩，脉浮大者死。

　　卷十二·书集　肺痈

　　举例

　　一 一人经年久嗽，药不绝口，而病反增剧，自谓必成虚劳。士材曰：脉不数不虚，惟寸口浮大而滑，是风痰未解，多服酸收，故久而弥甚。用二陈汤，加麻黄、前胡、杏仁、苏子、桔梗：五剂知，十剂效。

　　二 一人三年久嗽，诸药不效。士材诊之曰：饥时胸中痛否？曰：大痛。视其上唇白点如粟者十余处。此虫啮其肺。用百部一味煎膏，加乌梅、槟榔与服。下寸白虫四十余条，不十日而痛止咳宁。自此之后，永不再作。

　　三 一妇患肺家火实，热甚咳嗽，久而不愈。身如火炎，肌瘦将成劳。用紫菀汤〔紫菀、桑皮、杏仁、款冬花、枇杷叶、木通等分，大黄减半。蜜丸樱桃大。夜间噙化三、五丸。〕服之而愈。

　　四 一妇平日持齐，肠胃素枯，天癸绝后，经犹不止，似有崩漏之意。嘉言治已痊可，时值秋燥，人多病咳，而血虚津枯之体，受伤犹猛，胸胁紧胀，上气喘急，卧寐不宁。咳动则大痛，痰中带血而腥，食不易入，声不易出，寒热交作。申、酉二时，燥金用事，诸苦倍增。其脉时大时小，时弦紧，时牢伏。服清肺药，如以勺水沃焦，无裨缓急。嘉言告以肺痈将成，高年难任，用葶苈大枣泻肺汤，先通肺气之壅，即觉气稍平，食稍入，痰稍易出，身稍可侧，大有生机。嘉言曰：未也，吾见来势太急，不得已而取快于一时，然暂开者易至复闭，复闭则前方不可再用。今乘其暂开，多方以图，必在两月后，交冬至节，方是愈期。盖身中之燥，与时令之燥，胶结不解，必俟燥金退气，而肺乃得宁。此两月间，屡危屡安，大率皆用活法斡旋。

　　缘肺病不能用补，而脾虚又不能生肺，肺燥喜于用润，而脾滞又艰于运食。今日脾虚之极，食饮不思，则于清肺药中，少加参、术以补脾，明日肺燥之极，热盛咳频，则于清肺药中，少加阿胶以润燥。至立冬之午刻，病者忽云：内中大觉清爽，可得生矣。奇哉！天时之燥去，而肺金之燥遂下传于大肠，五、六日不一大便，略一润肠即解，正以客邪易去耳。至小雪节，康健加餐，倍于平日。盖胃中空虚既久，势必加食，复其水谷容受之常，方为痊愈也。

　　六 一妇孕五月，偶下血，以人参、阿胶勉固其胎。又一月，身肿气胀血逆上奔，结聚于会厌胸膈间，食饮才入，触之痛处，转下艰难，稍急即连粒呕出。皆谓胎气上逼，脾虚作肿成嗝。用人参之补，五味之收为治。至白露节，孕期已八月，病势急笃，呼吸将绝。嘉言诊视，其尺脉微涩难推，独肺部洪大无伦，喘声如曳锯，手臂青紫肿亮，如殴伤色。谓曰：胃脉洪大，合于会厌之结塞，知其肺当生痈。尺脉微涩，合于肉色之青肿，知其胎已久坏。宜泻白散之善药，加芩、桔之苦，以开其上之壅，通其下之闭，服一大剂，腹即孥痛，如欲产状，此肺气开而下行，久闭恶秽得出也。再进一剂，身肿稍退，上气稍平，下白污如脓者数斗，裹朽胎而出。旬余尚去白污，并无点血相杂。可知胎朽腹中，已近百日，阴胎之血，和胎俱化为脓也。病者当时胸膈即开，连连进粥，神思清爽。然胎朽虽去，而秽气充斥，周身青肿未迟，胸厌虽宽，而肺气壅遏，寒热咳嗽未除。一以清肺为主，旬余乃瘳。

　　卷十二·书集

　　痰饮

　　痰饮虽为一症，而因则有二。稠浊者为痰，痰因于火，有热无寒，宜分在肺在脾；稀清者为饮，饮因于湿，有热有寒，此属在脾。然湿土寄旺四时，三时主热，一时主寒，故饮症亦究寒湿酿成者少，湿热酿成者多。按仲淳云：痰之生也，其由非一，其治不同。如由阴虚火动，上炎烁肺，煎熬津液，凝结为痰，是为阴虚痰火，痰在乎肺，而本乎肾，宜壮水清金，降气消痰为治。若由脾湿不能运化，积滞生痰，或因酒醪浓味生痰，浓浓胶固，甚至流于经络，及皮里膜外，或结为大块；或不思饮食，或彻夜不眠；或身重腹胀，不得行走：或卒然眩仆，不知人事；或发为癫痫；或叫呼异常，或昔肥今瘦：或泄泻不止，及成瘫痪种种怪症，皆痰之所为。故昔人云：怪病多属痰，暴病多属火，良有以夫。此症在脾胃，无关肺肾，宜燥脾行气，散结软坚为治。若有风。寒闭热在肺，而痰嗽喘逆者，亦属在肺，宜豁痰降气，除肺热药中加辛温之剂，以散风寒。故利润、利燥。利散，各有攸当，非可混施也。世以痰饮混称，而不辨稠粘之为痰，清水之为饮，混同施治，岂中病情？要知饮之色状不同，或青、或黄、或绿、或黑、或酸、或苦，或伏于肠胃，或攻于胸胁，则为心痛，为胃脘痛，为胁肋刺痛。或流于经络四肢，则关节不利。或憎寒、发热、自汗，或胸膈满闷喘逆，或不思食，或不得眠，皆其候也。此症多因酒后过饮茶汤，与肠胃湿热之气，凝而为饮。或因怀抱抑郁。或因脾胃虚弱，饮食之湿，不得消散、亦能成饮。总之，必由脾胃有湿所致。宜健脾燥湿，消饮行水，降气散郁为治。考方书论痰，有在肺经者，名为燥痰，其痰涩而难出。

　　在脾经者，名为湿痰，其痰滑而易出。在心经者，名为热痰，其痰坚而成块。在肝经者，名为风痰，其痰青而多泡。在肾经者，名为寒痰，其痰有黑点而多稀之别。《金匮》论饮症，有四：水走肠间，沥沥有声者，曰痰饮，水流胁下，咳唾引痛者，曰悬饮；水流行于四肢，汗不出而身重者，曰溢饮；咳逆倚息，气短不得卧，其形如肿者，曰支饮。亦分在肺、在脾、在心、在肝、在肾，此诚痰饮病变之无穷，有志深造者，所宜详究焉。

　　疏邪利金汤〔见伤风。〕原方可加炒麻黄〔散风寒，三、五分。〕 石膏〔清肺热。量用。〕此方因风寒闭热在肺，而痰嗽喘逆者，用以治之。

　　清金散 清宁膏 噙化丸〔俱见虚劳。〕 接命丸〔见中风。〕此四方阴虚痰火者，择而用之，以肺为燥金，喜凉润而恶温燥故也。如胶固者，加霞天膏。

　　顺气开痰饮〔见中风，〕治气逆火升，痰滞喉间，如有核上。

　　原方〔顺气开痰。〕加麦冬 知母 黄柏〔清火。〕 白芍 五味〔敛火下降。〕此顺气开痰降火之剂。

　　琥珀丸 治痰症如神。

　　真琥珀 朱砂〔镇心安神。〕 人参〔补气安神。〕 茯神 莲肉〔各三钱。〕 山药〔一两。〕 甘草〔补心益脾。〕 天竺黄〔入心，除热痰。〕 陈胆星〔入肝，祛风痰。〕 可加牛黄〔清心凉肺，除热化痰。一钱更妙。〕〔蜜丸重三钱，朱砂为衣，小儿每丸重一钱。〕此镇心安神除热化痰之剂，为幼科之圣药，凡遇慢惊，所投辄应，兼治小儿一切虚症。

　　栝蒌橘红丸 治胃中有痰欲吐。

　　栝蒌仁 橘红〔各四两。〕〔竹沥、姜汁泛为丸。食后服。〕此顺气开痰止呕之剂。

　　加味栝蒌半夏汤 痰嗽气逆频吐，胸膈如有冷物上塞，饮热汤稍下者，方可用此。

