<!-- { "loadSidebar": true } -->
　　栝蒌霜〔蛤粉拌炒，三钱。〕 半夏〔姜汁炒，一钱五分。一润一燥。原方只二味，下药仲淳加入。〕 苏子〔炒研。〕 橘红 茯苓〔皆消痰降逆之品。各三钱。〕 白豆蔻〔五分。〕 吴茱萸〔有温中下气之能。三、五、七分。汤泡用。〕加竹沥〔一小杯。〕 姜汁〔开痰止呕。五匙。〕此消痰降逆温中下气之剂，因热者大忌之。

　　二陈汤〔见中风。〕治湿痰及一切饮症之要药。

　　此燥湿、理气、化痰之剂。虚者加人参、白术，补气健脾以运化其痰，名六君子汤。先哲云：脾为生痰之原。又曰：治痰不理脾胃，非其治也。若吐涎沫，不甚稠粘，此脾虚不能约束津液故也，六君子加益智仁治之。益智辛热，能摄涎 ，非虚寒勿用。每见劳嗝等症，多有吐白涎沫者，此系热极所致。凡临症最宜细审，治始无误。

　　仲淳痰饮丸〔亦可煎服。〕治一切饮症如神。

　　六君子去甘草〔健脾燥湿，去甘草，嫌其缓中。各四两。〕加旋复花〔消痰。三两。〕猎苓 泽泻〔行水。各三两。〕枳实〔一两。〕浓朴 木香〔降气散郁。各五钱。〕因酒湿者，加黄连，〔一两。〕因寒湿者，加茅术，〔二两。〕白豆蔻，〔五钱。〕因抑郁者，加紫苏。〔四两，〕〔姜汁稀米糊为丸，如绿豆大，淡姜汤下。每服三、四、五钱，日三服。〕此健脾燥湿，消饮行水，降气散郁之剂。凡遇饮症，投之辄效。仲景用桂枝、茯苓、白术、甘草汤，四味通阳，化气渗水，健脾胜湿消饮；用八味肾气丸，补益真阳，使肾气不虚，水不上泛为痰；用葶苈大枣汤，以泻肺气之闭，使气行而饮自不聚。载在《金匮》痰饮门。其方非一，所宜参究。

　　神术丸 治湿痰〔肥人多患之。〕及一切饮症如神。

　　茅术〔一斤，黑芝麻一斤。同水研浆拌之，九蒸九晒。〕 〔枣肉为丸。秋月燥令，可用天冬钱许，煎汤送下。〕此治湿消饮之神剂，并治湿痹及脾湿肿胀极效。

　　茯苓丸 治痰停中脘，脾气壅滞，不得下行，上攻两臂，抽牵作痛，手不能举。〔脾主四肢故也。〕服者立效。

　　半夏〔二两。〕茯苓〔一两。〕枳壳〔五钱。〕风化硝〔引消痰利气之品，同润下归大肠。二钱五分。〕〔姜汁煮，面湖为丸，桐子大，每服三、五十丸，淡姜汤下。〕此导痰润下之缓剂。

　　礞石滚痰丸 治一切积聚痰结，百种怪症。〔病而至于变异百出，症不可凭，脉不可据，莫测端倪者，大属于痰。〕青礞石〔消积滞，坠痰涎之要药。火硝等分， 金色。汤氏治小儿用用一钱，岂有君药反少之理，原方分量疑误。〕制大黄〔驱逐一切积滞，停淡留饮之神剂。〕黄芩〔芩之治痰，假以降其火也。各八两。〕真沉香〔沉之治痰，借以降其气。一两。木香亦可。〕〔水泛为丸，白汤下一、二、三钱。〕此驱痰除热泄结之圣剂。若因于脾湿，不能运化，积滞生痰，或因酒醪浓味生痰，浓浓胶固，咯唾难出者，此药但取痰积，次第而下，并不大泻，应如鼓桴。如阴虚痰火禁用，虚人亦禁。

　　痰得涩脉难治。

　　卷十二·书集　痰饮

　　举例

　　一 一人面赤作渴，痰多盛头晕。立斋曰：此肾虚水泛为痰。用六味而愈。

　　二 一闺女患痰症，累月不食，起居如常，每发厥逆，不省人事，良久而苏。诸药不效。余曰：中焦有痰，胃气亦赖以养，方能不食不饥。以琥珀丸服之而愈。广笔记载：治一小儿 甚，善哭。周岁，每哭即气绝，一饭时方苏。至三岁外，其病日深，哭而气绝，甚至经时方苏。初或一月一发，半月一发，后则频发，有日再发者。投以此药，人参圆肉汤数丸，遂愈。

　　三 一人患病抽痛，手不能举，或左右时复转移。此由伏痰在内，中脘停滞：四肢属脾，脾滞而气不下，故上行攻臂作痛。以茯苓丸治之，得愈。方书云：有人为痰所苦，夜间两臂如人抽牵，两手战掉，不能举动，服者遂愈。痰药多方，惟此立效。

　　四 一人遍体如虫螫，口舌糜烂，朝起必见二鬼执盘飧以献。士材诊其脉，乍大乍小，疑其为鬼祟。

　　细察两关弦滑而大，遂作痰饮治。投滚痰丸三钱，虽微有所下，而患病如故。更以小胃丹与之，〔即十枣汤之芫花、大戟、甘遂各五钱，加制大黄一两五钱，黄柏三两，白术煎膏丸，如卜子大。临卧白汤送下四、五分，取膈下湿热痰积。欲利、空心下一钱。〕复下痰积十余碗，遍体之痛减半，至明早，鬼亦不见矣。更以人参三钱，白术二钱，煎汤服小胃丹二钱，大泻十余行，约有二十碗，病若失矣。乃以六君子为丸，服四斤而痊。

　　五 一人患寒湿，不食久之，势甚危。以治寒热剂投之，不应。仲淳作饮症治之，立愈。盖饮症原有作寒热之条，故治饮病自去矣。

　　六 一妇因作家郁劳，患饮症，每发呕吐不已，肠如欲出，所吐俱清水盈盆，日夜不止，不思饮食。医以健脾消痰，行气开郁药投之。愈剧。仲淳即以前方加人参三钱，一剂吐止，再剂霍然。随食粥，脾气渐复。至后每病作，检方服之即平。

　　卷十二·书集

　　喘

　　喘病无不本于肺。故经曰：诸痿喘呕，皆属于上。盖肺主气，气逆则喘。肺位最高，故曰属上也。

　　巢氏、严氏、本《内经》诸逆冲上，皆属于火之说止言实热。独王海藏辨华陀肺气盛为喘，《活人书》气有余则喘，二语云：气盛则当气衰，有余当作不足。若肺气果盛，果有余，则清肃之令下行，岂复为喘？皆以火入于肺，炎灼真气，真气衰与不足而喘。所谓盛与有余者，乃肺中之火，而非肺之真气也。斯言诚超出前人。然余观昔贤之论，悉有所本，不可偏废。审果实热有余所致者，则从巢之诸说治之。审果火烁肺金，真气不足所致者，则从海藏治之。故因风寒者解其邪；因暑湿者，涤其烦；火实者，清之；气郁者，疏之；痰壅者，开之，食滞者，消之。气虚而火入于肺者，补气为主；阴虚而火乘金者，壮水为急；肾虚气不归原，纳气归根；肾虚水邪泛滥，逐水下流。如上诸款，皆其大纲。然致喘之因甚多，须一隅三反，方不愧为明通之医矣。

　　疏邪利金汤〔见伤风。〕此治风寒致喘之剂。

　　竹叶石膏汤〔见伤寒。〕此治伤暑致喘之剂。

　　泻白散〔见火。〕加茅根。〔肺热喘急，一味煎饮如神。〕此治肺热致喘之剂，实火加苦寒，虚火加甘寒。

　　沉香降气散真沉香 砂仁 苏子 橘红 郁金 枇杷叶〔治喘蜜炙，治呕姜炙。〕白茯苓 麦冬〔皆下气降逆之品。〕肺壅喘甚者加甜葶苈，〔以泻肺气之壅逆。〕挟热者加茅根，〔凉金定喘。三、五两。〕煎汤煎药。

　　此治气郁致喘之剂。

　　顺气开痰饮〔见中风。〕或加二冬、沙参之属。

　　此治痰壅致喘之剂。按士材云：《内经》论喘，其因众多，究不越于火逆上而气不降。斯言深得要领。所以仲淳云：喘病属肺虚有热，因而痰壅，此方可宗而加减用之。若果属痰，因而致喘，方可用二陈、六君子等汤治之。

　　保和丸〔见泄泻。〕此治伤食致喘之剂，加减用之。

　　生脉散〔见暑。〕本方加苏子 茅根 贝母。〔气虚则喘，人参补之。喘则气耗，五味敛之。肺喜润，故用麦冬，肺欲利，故用苏子，肺恶热以茅根清火，肺恶塞，以贝母消痰。〕此方喘因气虚、而火入于肺者宜之。

　　八仙长寿丸〔见虚劳。〕原方加麦冬〔合麦冬以清肺。〕牛膝〔各六两。〕紫河车〔峻补其肾，一、 二具。〕或再加青铅〔色黑导肾镇坠之剂，降痰如神，铁铫内溶化，去渣脚，收用，二两。〕真沉香 砂仁〔如气从脐逆冲而上者，此肾虚不能纳气归原，非沉香、砂仁引导不济。各五钱。〕〔茅根汤送下。〕此方、喘因阴虚而火乘金者宜之。

　　六味肾气丸〔见肿胀。〕此方喘因肾虚，水邪泛滥者宜之。若果有火衰症脉者，方可用济生肾气丸。

　　参附汤 治真阳不足，上气喘急，气短头晕，〔阳欲上脱。〕汗出肢冷。〔阳欲外脱。〕人参〔一、二、三两。〕制附子〔一、三、五钱。〕此方果系真阳欲脱致喘者，急用以挽之，否则切勿妄投。

　　麻杏甘石汤 治哮喘。

　　麻黄〔炒。三、五、七钱。〕杏仁〔散风寒。〕甘草 石膏〔清肺热。〕合二陈加栝蒌〔消痰。〕苏子 桑皮 枳壳〔下气。〕此降气消痰清火而兼散邪之剂。此病禁用热剂，亦不可纯用寒凉，恐外邪难解。盖哮症良由痰火郁于内，风寒束于外而致者居多。或因过食酸咸，或因积火熏蒸，病根深久，难以卒除，宜避风寒，节浓味可也。

　　喘病之脉，不宜急疾。

　　喘病汗出小便利者死，若下利不止者亦死，汗出如油、喘而不休者死。久病肉脱作喘，六脉如平者〔灯尽火焰之兆。〕必死。

　　卷十二·书集

　　举例

　　一人气喘自汗，昼夜不眠不食。医以外感治之，益甚。仲淳曰：此肾虚气不归原，故火上浮，喘汗交作，脾虚故不思食。亟以麦冬、枸杞、五味滋阴敛肺，苏子、橘红降气消痰，茯苓、白术、枣仁补脾敛汗，不数剂而愈。

　　卷十二·书集

　　汗

　　汗症有自汗、盗汗之不同。自汗者，无时自出，动则为甚。此由卫气亏而不能固卫于外，以致津液自渗泻而出，属气虚者多。然亦有服参、 而自汗如故者，此为阴虚，水不制火，心液自泻。《原病式》所云：病心热则汗出是也。盗汗者，睡中盗出，至醒方知。盖阴虚之人，睡去则卫外之阳，乘虚陷入阴中，表液失其固卫而盗出，觉则阳复用事，卫气复出于表，表实而汗自止。此属阴虚。丹溪亦曰：自汗属气虚，盗汗属血与阴虚。外有痰症自汗者，所谓痰饮内动，身必有汗也。有湿热自汗者，譬之土气，湿热蒸为雨露，故湿无热不作汗，湿得热而蒸之，则自汗矣。若止心空孔一片，因暑有汗名曰心汗。良由思虑过度，致伤心血而然。考《内经》之论，五脏皆能令人汗。故士材云：肺虚者，固其皮毛，黄 六一汤之属：脾虚者补其中气，玉屏风散之属；心虚者，益其血脉，天王补心丹之属，肝虚者，禁其疏泻，白芍、枣仁之属；肾虚者，助其封藏，八仙长寿丸之属。至若因外感六淫所致者，自有本门治法可遵。故致汗之因甚多，宜各随其兼症而理之，不可胶执。按沈氏云：汗为心之液，凡汗出无有不从心液而来。故治诸汗，皆宜养心液，固表气为主。亦知要之言也。

