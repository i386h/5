<!-- { "loadSidebar": true } -->
　　痹症无不由风、寒、湿三气杂感而成。故经曰：风、寒、湿三气杂至，合而为痹也。其风气胜者为行痹，寒气胜者为痛痹，湿气胜者为着痹。盖痹者，闭也，三气杂至，则经络闭塞，血气不流，而痹斯作矣。三气之中，但分邪有轻重。经言风胜、寒胜、湿胜者，指病之因；行痹、痛痹、着痹者，言病之状。其论肺痹、心痹、脾痹、肝痹、肾痹者，病之所属，皮痹、脉痹、肌痹、筋痹、骨痹者，病之所在。故昔人云：风寒湿气所为行痹、痛痹、着痹，又以所遇之时，所客之处，而命其名，非行、痛、着之外，别有皮、脉五痹也。近惟王损庵论痹，为最有见。先以痹字提纲，后复条分，直断之曰：行痹者，行而不定，世称走注疼痛之类，俗名流火是也，痛痹者，疼痛苦楚，世称痛风，白虎历节是也，着痹者，重着不移，世称麻木不仁之类是也。至于治痹之要，如李士材云：治行痹者，散风为主，御寒利湿，仍不可废，大抵参以补血之剂。盖治风先治血，血行风自灭也。治痛痹者，散寒为主，疏风燥湿，仍不可缺，大抵参以补火之剂。非大辛大温，不能释其凝寒为害也。治着痹者，利湿为主，祛风解寒，仍不可缺，大抵参以补脾补气之剂。盖土强可以胜湿，而气足自无顽麻也。此其推本内经，立说甚善。但痹而果因三气者，治之宜然，若邪。郁病久，风变为火，寒变为热，湿变为痛，又当易辙寻之，宜通经活血，疏散邪滞剂中，而参以降火清热豁痰之品，勿徒泥士材治法，此义丹溪得之。在《内经》原有热痹之症，非凿说也。大抵痹而知痛知痒者易治，不痛不仁者难医。又宜图之于早，迟则必至如经所谓皮痹不已，复感于邪，内舍于肺而为肺痹，烦满喘呕。脉痹不已，复感于邪，内舍于心，而为心痹，烦心上气，嗌干善噫。肌痹不已，复感于邪，内舍于脾而为脾痹，四肢懈惰，呕汗痞塞。筋痹不已，复感于邪，内舍于肝，而为肝痹，夜卧则惊，多饮数溲。骨痹不已，复感于邪，内舍于肾，而为肾痹，足挛不能伸，而尻以代踵，身偻不能直，而脊以代头。五脏痹显，而难治矣。故经曰：其入脏者死，其留连筋骨间者疼久，其留皮肤间者易已。治痹者，所宜审焉。

　　行痹主方 治风气胜者为行痹，不拘肢体，上下左右，骨节走痛。或痛三、五日，又移换一处，〔风性属阳，善行数变。〕日轻夜重。〔昼交阳分，卫气行表，故痛缓；夜交阴分，气运营分，营气稽留，卫气归阴，其脉闭塞，故痛重也。〕或红或肿，按之极热，〔风化为热。〕甚而恶寒喜温。〔温则痹气散而痛缓，寒则痹气凝滞而痛甚，非真内有寒也。〕秦艽〔祛除风湿。〕续断〔通宣血脉。〕当归〔活血止痛。〕没药〔破血止痛。〕威灵仙〔其性好走，亦可横行，痛风上下皆良。各二钱。〕松节〔搜骨内之风，祛血中之湿。〕晚蚕砂〔性燥能胜湿祛风。〕虎骨〔入骨而祛风定痛。各四钱。〕羌活 防风〔治周身骨节疼痛，乃治风祛湿之要药。各一钱。〕桑枝〔通利关节。三、四两。炒。〕煎汤煎药。头目痛，加甘菊、川芎，肩背痛，加桔梗，倍羌活，手臂痛，加片姜黄，腰膝脚痛，加牛膝、杜仲、川萆，筋脉挛急，加羚羊角、〔锉屑。〕羊胫骨〔 末。〕红肿疼痛，加生地黄、黄芩。〔酒炒。〕痛痹主方 治寒气胜者为痛痹。不拘肢体，上下左右，只在一处，疼痛异常。

　　前方加桂枝，倍当归，宜酒煎服。〔久则不宜。〕外用蚕砂，〔炒热，绢包熨之。〕或用牛皮胶同姜汁化贴之。

　　着痹主方 治湿气胜者，为着痹，肢体重着，不能移动，疼痛麻木。

　　前方加苍术〔燥湿。〕茯苓 泽泻〔渗湿。〕天麻〔主治湿痹麻木。〕甚者加白藓皮，〔清湿热，疗死肌。〕脚膝肿痛，〔湿郁为热也。〕加黄柏、防己。〔专祛下焦湿热。〕此症总以通经活血，疏散邪滞之品为主，随所感三气，邪之轻重，及见症之寒热虚实，而加以对症之的药。其痛痹症，若初感寒即痛者，可用桂枝及酒煎熨贴，久则寒化为热，戒用。虽云痛无补法，然病久痛伤元气，非补气血不可。参、 、白术、地黄之属，随宜用之。凡治病用药，审明何症，即投何药，须活泼泼地，不必拘定本门方药也。

　　《金匮》栝蒌薤白汤 治胸痹不得卧，心痛彻背者。〔胸中气闭，则前后俱痛。〕栝蒌实〔开胸中之燥痹。半枚。〕薤白〔辛温宣通阳气，一两。〕半夏〔胸中如天，阳气用事，痹则阳气虚而不运，津液凝而为痰，故以半夏同栝蒌降痰。钱许。〕白酒煎服。〔取其宣通荣卫。〕此仲景治胸痹之神剂。按嘉言云：胸中如太空，其阳气所过，如离照当空，旷然无外，设地气一上，则窒塞有加，故治胸痹者，阳不主事，阴气在上之候也，故以薤白、白酒，通阳消阴为治，不取补也。

　　卷十三·书集　痹

　　举例

　　一 一妇患痹症，右手连臂肩肿痛，不能移动。余用行痹主方，加减治之不愈。改用草乌搜风胜湿祛寒，苍术、白术燥湿，当归养荣，乳香、没药活血散血，止痛消肿，各一两为末，每服五分，陈酒调下，一日二服，〔如觉麻，饮米汤即止，不麻渐加至一钱止。〕尽剂而愈。

　　二 一人胸中不舒者经年，不能自名其状。嘉言投以栝蒌薤白汤，一剂而愈。

　　卷十三·书集

　　麻木

　　麻木之症，有但麻而不木者，有麻木兼作者，麻为轻而木为重；木则不知痛痒寒热，即经所谓不仁也。有因风伤卫气，气凝不行而致者，有因寒伤荣血，皮肤不荣〔无血以和之。〕而致者，有因湿伤肌肉，脉理不通而致者，宜参治痹方治之。亦有因气虚，因血少，因气滞，因死血，因湿痰之不一，各有的症可凭，详审投剂，庶不致误。

　　养阴清热润燥汤〔见燥。〕治血液苦涩，虚火作麻，甚则不仁。

　　原方宜加甘菊 首乌 秦艽之属，手臂麻木，宜桑枝煎汤代水，两足麻木加牛膝。

　　补中益气汤〔见泄泻。〕果属气虚麻木者，主此加减。

　　顺气开痰饮〔见中风。〕治肺气郁滞不行麻木者，加减用之。

　　犀角地黄汤〔见伤寒。〕果属瘀血停留中宫，气滞不行于四肢作麻木者用之。

　　原方宜加桃仁 红花 降香之属。

　　二陈汤〔见中风。〕果属湿痰停留，气滞不行麻木者用之。

　　原方宜加苍术 天麻 胆星之属。

　　此五方审其所因而用之。按东垣言麻木是气不行所致，宜疏利肺气，开散郁滞。又丹溪曰：麻是气虚，木属湿痰死血。愚谓瘦弱人麻木，多因血液枯涩，虚火所致。

　　经曰：荣气虚则不仁，〔不知痛痒。〕卫气虚则不用，〔不能举动。〕俱虚则不仁且不用，肉如故也。人身与志不相有，〔身不与五志相有。〕曰死。

　　卷十三·书集　麻木

　　举例

　　一 一人因失意久郁，又平日劳心，致心血耗散。孟冬晨起，忽左足五指麻冷，倏已至膝，便不省人事，良久而苏，乍醒乍迷，一日夜十余次。咸谓痰厥。仲淳云：纯是虚火。服丸药一剂，至春觉体稍健。至四月后，丸药不继，而房事稍过，至六月，前症复发，良久方醒。过六日，天雨稍感寒气，又发二次。现今两足无力，畏寒之甚，自腹以上不畏寒。仲淳云：夫人志意不遂，则心病；房劳不节，则肾病。心肾交病，则阴阳将离，离则大病必作，以二脏不交故也。法当以麦冬、茯神、枣仁清热补心，苏子、贝母、牛黄、竹沥降气豁痰，以治其上。牛膝、石斛、远志益精补肾强志。以治其下。更当清心寡欲。则病本必拔矣。前方中复加人参、霞天膏各五钱，丸药用二冬、茯神、远志、枣仁、生地、牛膝、杜仲、五味、黄柏等药，以石斛汤加竹沥送下。

　　卷十三·书集

　　厥

　　厥者，逆也。气逆则乱，故忽为眩仆脱绝，是名为厥。经曰：暴厥者，不知与人言。谓卒然厥逆而不知人也。又曰：血之与气，并走于上，则为大厥，厥则暴死，气复返则生，不返则死。血气并走于上，则上实下虚，下虚则阴脱，根本离绝则暴死。若气极而返，则阴必渐回而可复苏，故此症最为急候。后人但以手足冷为厥，其说本于仲景。《伤寒论》云：凡厥者，阴阳气不相顺接，便为厥。厥者，手足逆冷者是也。然岂可谓厥症止如此耶？虽《内经》厥论亦以手足为言，云：阳气衰于下则为寒厥。其论寒厥之因，则谓其人自恃质壮，于秋冬阴盛之时，纵欲以夺肾中之精气，阳气衰不能渗荣其经络，阳气日损，阴气独在，故手足为之寒。又云：阴气衰于下则为热厥。其论热厥之因，则谓其人醉饱入房，脾肾之阴俱伤，热盛于中，故热遍于身，内热而溺赤，肾气日衰，阳气独胜，故手足为之热。景岳谓此《内经》辨厥之将发，以手足寒者，是为寒厥，以手足热者，是为热厥，注解甚明。寒热二厥，皆由酒色致伤真元。故寒厥当益火之源，热厥当壮水之主，与伤寒厥症治法不同。他如怒气伤肝，则为气厥，恶血冲心，则为血厥；热痰逆闷，则为痰厥；饮食过伤，则为食厥：卒中恶邪，则为尸厥；此皆暴眩仆绝之厥，当有之病，学人详其症以施治，则寒热攻补，不致有误。厥症之名甚多，不能悉数。《内经》厥逆诸篇，有志深造者，所当究心焉。

　　独参汤 治暴眩仆绝，喉无痰声，身无邪热，阴虚阳暴脱之症。

　　人参〔一两至三两。〕一加熟地〔责之阴虚，孤阳无附而欲脱。〕一加竹沥〔责之虚而有痰。〕一加童便〔责之虚而有火。〕一加附子〔责之虚而无火。〕此治诸虚气弱危急之神方。景岳言厥逆者，直因精气之内夺。丹溪言厥症多属气血虚，气虚脉细，血虚脉大如葱管，并宜补剂。虞天民云：其人必本体原虚，或老年人，或大病后得之则可，若实人得此，当急治其标可也。虚实寒热之间，最当明辨。

　　五磨饮〔见胃脘痛。〕治暴怒伤肝，牙关紧急，手足厥冷，面青身冷，〔气为人身之阳，一有郁则阳气不能四布，故肢冷身寒。〕六脉沉伏，〔经曰：无故而喑，脉不至者，虽不治自已。谓气暴逆也，气复则愈。〕名曰气厥。

　　此治气厥之方也。经曰：大怒则形盛气绝，而血郁于上，使人薄厥。大怒则气血皆逆，甚至形气俱绝，血逆妄行，郁积上焦，相迫曰薄，气逆曰厥，气血俱乱，故为薄厥。宜本方加降香、三七、郁金、羚羊角之属。

　　犀角地黄汤〔见伤寒。〕治恶血冲心，令人昏晕，四肢厥冷，名曰血厥。

　　原方宜加降香〔降气最效，行瘀如神。〕三七 童便〔行瘀不峻，止血不凝。〕羚羊角〔祛恶血、下逆气。〕甚者加花蕊石〔能使瘀血化为黄水。

