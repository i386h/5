<!-- { "loadSidebar": true } -->
　　遂心丸 治痰迷心窍，发狂如神，甘遂〔苦寒有毒，逐痰甚捷。焙研末，二钱。〕〔猪心血为丸，白汤送下，分作四日服，或吐或下而愈。如狂甚不能服药者，用猪心血拌末二钱晒干，量人之强弱增减，置饮食中，任彼自吃。食后吐泻兼作，轻者即愈，重者再服。〕此祛痰泄水之峻厉药也。用以治狂，不嫌其峻厉者，以病势太甚，所谓有病病当之也。然当中病即止，不可过剂，经所云：大毒治病，十去其六是也。

　　六一顺气汤〔见伤寒。〕宜加生铁锈。〔即炉治间捣落之铁屑。三、五钱。〕或铁锈、或针砂皆可。

　　此方狂病亦可用之。按经论狂病善怒，故曰怒狂。因肝气暴升，用生铁落煎饮，取其体重而降金气以制之；宜节夺其食，不使胃火复助阳邪则愈。愈后只与米饮，若早与饮食饱之，病必再作也。

　　广笔记治痫症效方茯神〔四两。〕远志〔安神定志。二两。〕天冬麦冬〔滋阴降火。〕白芍〔收阴敛逆。酒炒，各三两。〕皂荚〔性极尖利，无闭不开，洗涤痰涎垢腻。则去皮及弦，与子酥炙。〕半夏〔同姜汁、明矾少许浸炒。〕旋复花〔消痰祛饮。〕天竺黄〔豁痰利窍。〕真苏子〔炒，各二钱。〕香附〔三两，醋浸童便炒。〕真沉香〔利气、除痰，一、二钱。〕〔共为细末，怀山药粉作糊丸、如绿豆大，朱砂一两为衣，每服三钱，竹沥汤下。〕此方大意亦以治痰为主，痫症颇效。

　　卷十四·数集

　　头痛

　　头为天象，六腑清阳之气，五脏精华之血，皆会于此。故外感六淫之邪，与脏腑上逆之气，或蔽复其清明，或瘀塞其经络，咸能作痛。昔人云：头者身之元首，一有痛楚，无论标本，宜先治焉。但致痛之因不一，宜各推类求之。如因外感六淫之邪而头痛者，当辩明何邪、何经，而从本门以施治；有阴虚头痛者，必挟肾虚内热之症，六味汤加减，有血虚头痛者，痛在日晚，四物汤加减，有气虚头痛者，痛在清晨，补中益气加减；有挟邪热头痛者，宜辛寒解散；有挟痰头痛者，宜豁痰降气；饮食自倍，胃气不行壅逆头痛者，宜消食下气，怒气伤肝，肝气暴逆上冲头痛者，宜平肝降气；眉棱骨痛，多属阴虚血亏，治宜补血益阴，然亦有挟外邪者，亦当审察。须知浅而暴者，但名头痛；深而远者，即为头风，作止不常，愈后复发，昔人分偏左痛者为血虚，偏右痛为气热。仲淳则俱责之血虚肝家有热：以养血清热为主。若治之不急，必致损目。经谓东风生于春，病在肝。目者肝之窍，肝风动，则邪害空窍矣。察内外之因，分虚实之症，胸中洞然，则手到病除矣。

　　疏邪利金汤〔见伤寒。〕羌防香苏散葛根汤小柴胡汤柴胡丹皮汤柴胡骨皮汤竹叶石膏汤〔俱见伤寒。〕羌活胜湿汤活人败毒散〔俱见湿。〕此九方，外感六淫之邪而头痛者，须审察明系何邪、犯何经，而分别治之。

　　清上散〔自制。〕治风热、火热头痛，亦治偏头风痛，有实火者。

　　石膏〔辛能散邪，寒能清热。〕薄荷〔辛能发散，凉能清利。〕甘菊〔养血清热。〕忍冬 黑豆〔祛风除热。〕枯黄芩〔酒炒。〕陈松萝〔降火清上。〕可用土茯苓〔祛风、祛浊、厘清。二、三、四两。〕煎汤煎药。热极目昏便燥者，可加大黄。〔酒蒸。〕此散邪清热降火之剂，功胜清宁膏。

　　二陈汤〔见中风。〕治肥人湿痰满中，气壅逆上，头痛眩晕。

　　宜加天麻〔痰厥头痛，非半夏不疗；风虚眩晕，非天麻不除。〕枳壳 木香 砂仁〔利气。以气滞则不能运痰。〕黄芩〔泻火。以气积则有余为火。〕此方果系肥人内有湿痰，以致头痛眩晕者，用之自效。若阴虚内热有痰者，此方不可与也。

　　保和丸〔见泄泻。〕治饮食自倍，胃气不行，壅逆头痛，主此加减。

　　宜加香附 紫苏 淡豉。〔理气消食，倘兼感风寒，又能散邪。〕因伤酒，加葛根、甘菊、松萝。〔以解酒毒。〕此方总以消食为主，绝不用风药者，所谓治病必求其本也。

　　沉香降气散〔见喘。〕治怒气伤肝，肝气暴逆上冲头痛，主此加减。

　　宜加甘菊 钩藤 羚羊角〔平肝除热。羚角则兼下逆气。〕绿豆〔下气压热。〕松萝〔下气降火。〕此方总以降气为主，盖大怒则气血俱逆，切忌辛散升提之品。

　　六味地黄汤〔见虚劳。〕治阴虚火逆冲上头痛。〔必有肾虚诸症。〕宜加甘菊 银花 二冬〔补阴益血清热。〕牛膝 枸杞〔补肾益精填髓。〕白芍或五味，或乌梅，〔敛摄虚火下降。〕此方肾水虚衰，火无所制，上炎头痛者，用以壮水滋阴清热，敛摄虚火下降，则痛自止。若用辛散风药，是反耗肾中之水，助炎上之火矣。凡平素阴虚人患此者，当察果无外邪症候，酸收之品，不必致疑。

　　四物汤 治血虚火炎头痛，〔如便血崩淋，产后多有患此者。〕自眉尖后近发际上攻而痛，痛在日晚。〔血为阴，阴虚故交阴分而痛作，所谓内伤头痛，时作时止者是。〕亦治偏头风痛。

　　地黄〔生者凉血，熟者补血。〕白芍〔敛血凉血。〕当归〔活血和血。〕川芎〔血中气药，辛散上升，故多功于头目，〕加葳蕤〔滋阴益精。〕枸杞〔益肝养荣。〕宜参六味加用诸药。

　　此补血之剂，果属血虚无外邪者，用之自效。若兼挟外邪者，宜去敛摄之品，加荆、防、天麻之属。

　　补中益气汤〔见泄泻。〕治气虚头痛，痛在清晨。〔气为阳，阳虚故交阳分而痛作。〕宜加葳蕤〔补中益气。〕甘菊、川芎。

　　此责脾胃阳虚衰弱，不能上升，故用升清阳，益中气，则痛自止。然世人之患气虚者甚少。必其人面色黄白无神，四肢倦怠，嗜卧食少，体羸溏泄，并无阴虚内热症候者，方为对症。若误施阴虚火炎头痛，为害不浅。此方嘉言论之甚阴，用者审之。

　　真头痛，头痛甚，脑尽痛，手足寒至节，死不治。〔一云火炎水灭，一云真阳败竭，阴邪真中脑海。总之为火为寒，皆主死也。〕

　　卷十四·数集　头痛

　　举例

　　一 一女子头痛作呕，米饮不纳。仲淳云：因于血热、血虚、虚火上炎所致。用白芍〔三钱。〕凉血，敛逆气，甘菊〔二钱。〕益血治头痛，麦冬〔三钱。〕清胃止呕吐，木瓜和胃制肝止呕，苏子、茯苓、橘红、〔各二钱。〕枇杷叶、〔三大片。〕竹沥〔一杯。〕降气消痰止呕，芦根汁〔一杯。〕除热除火止呕，乌梅〔二枚。〕敛摄虚火下降。二剂呕止，头尚痛。加天冬〔二钱。〕头痛少缓，再加土茯苓、黑小豆〔一撮。二两。〕痊愈。

　　二 一妇头风痛甚，欲自缢。用金银花〔三钱。〕玄参〔一钱。〕清热，防风、蔓荆、天麻〔各一钱。〕川芎、辛夷〔各五分。〕散风，加灯心〔三十茎。〕松萝〔五钱。〕黑豆〔一撮。〕以土茯苓〔四两。〕煎汤煎药，二剂而痛止，数年不发。

　　三 一儒者酒色过度，头脑及两胁作痛。立斋曰：此肾虚而肝病也。用六味丸料，加柴胡、当归而安。

　　四 一人素阴虚梦遗，患头痛，用风药下效。余用六味加甘菊、钩藤、二冬、白芍、黑豆、松萝，用土茯苓三两煎汤代水，三剂痊愈。

　　五 一人素患头风，暑月偶感风寒复作，绵帕包裹，始觉稍安。余曰：此症《明医杂着》言属郁热，本热而标寒。因内有郁热，毛窍常疏，故风寒易入，外寒束其内热，闭逆而为痛。辛热之药，虽能开通闭逆，散在标之寒邪，然以热济热，病本益深，恶寒愈甚矣。当凉血清火为主，而佐以辛温散表之剂。用清上散，加防风、川芎等药而愈。

　　附 广笔记治脑漏效方 主此加减。

　　薄荷 牛蒡 桑皮 麦冬〔清肺。〕 柴胡 甘菊花白芍 羚羊角〔清肝胆。〕生地 天冬 玄参〔补养肾水。〕犀角 连翘 朱砂〔镇坠心火。〕脑者诸阳之会，为髓之海，其位高其气清，忽下浊者，其变也。《内经》曰，上焦元气不足，则脑为之不满。又云：胆移热于脑，则为鼻渊。夫髓者，至精之物，为水之属。脑者，至阳之物，清气所居。

　　今为浊气邪热所干，遂下臭浊上汁，是火能消物，脑有所伤也。治之大法，宜清肺、肝、胆三经之热。以鼻乃肺窍，而为脑气宣通之路，又治乎上焦，而行清肃之令；胆为春升少阳之气，与厥阴为表里，而上属于脑，经为肝热所干故也；又宜兼补养肾水，镇坠心火，使水旺制火，火不上炎灼肺，而金得平木，则此疾庶可得愈。

　　卷十四·数集

　　眩晕

　　眩晕者，目花黑暗旋倒也。其状头眩目闭，身转耳聋，如立舟车上，惕惕然不能镇定之象。经曰：诸风掉眩，皆属于肝。又曰：髓海不足，则脑转耳鸣，胫酸眩冒。故仲淳以眩晕责之肝血少，兼肾水虚所致。丹溪云：无痰不作眩，痰在上，火在下，火炎上而动其痰，故作眩晕。然致眩之因亦不一，有外感六淫之邪而眩晕者，宜各从本门以施治。如因血少阴虚者，补其肝肾；因火炎痰动者，治其痰火，有因气虚眩晕者，宜用异功、补中益气之属；因失血过多〔或上或下皆是。〕眩晕者，选用保阴、集灵、归脾之属；有肾中阳衰，浊阴上逆眩晕者，最恶之候，急用人参、沉、砂、八味之属，直达阳气归原为主。有产妇眩晕，不省人事，谓之血晕，亦最恶之候，治在本门。大抵人肥白而作眩者，多宜消痰降火，或兼补气之药，人黑瘦而作眩者，治宜滋阴补肾，而兼养肝之剂，此治眩晕之大旨也。

　　逍遥散〔见虚劳。〕宜加甘菊 钩藤。〔平肝降眩要药，通可加用。〕因肝血虚者，再加枣仁、枸杞，因肝火甚者，用加味逍遥，再加羚羊角、天麻。

　　此肝经之要药，诸风掉眩属肝，通主此加减治之。

　　六味汤 左归饮〔俱见虚劳。〕宜加甘菊 钩藤 白芍。〔丹溪言：治眩晕药中，宜加制肝药为佐使。菊、藤虽言平木、白芍，虽言制肝，然皆不克伐。〕枣仁〔补肝养阴。〕牛膝〔益精填髓。〕此二方，眩晕属肾水虚者，通可采用。

　　保阴煎 集灵膏 归脾汤〔俱见虚劳。〕此三方，眩晕属血虚者，宜分别用之。如吐衄过多，有肺热痰嗽者，则宜保阴加甘菊、钧藤、白芍、枣仁；无肺热者，可用集灵膏加上药；崩漏便血，及产后失血过多，则宜归脾加甘菊、钩藤、地、芍、天冬之属。亦有不宜者，仍用保阴之属。

　　异功散〔见中风。〕补中益气汤〔见泄泻。〕此二方，眩晕属气虚者，可采用之。

　　二陈汤〔见中风。〕宜加天麻 枳壳 香砂。如挟火者，加芩、连，挟虚者，加参、术。

　　此治湿痰厥逆眩晕之剂。

　　卷十四·数集　眩晕

　　举例

