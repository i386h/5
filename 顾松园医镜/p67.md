<!-- { "loadSidebar": true } -->
　　一 一妇时多暴怒，以致经水复止。入秋以来，渐觉气逆上厥，如畏舟舡之状，动辄晕去，久久卧于床中，时若天翻地复，不能强起，百般医治不效。因用人参三、五分，略宁片刻，最后服至五钱，一剂，病转凶危，大热引饮，脑间如刀劈，食少溺多，已治棺木，无他望矣。嘉言诊之，许以可救。盖怒甚则血郁于上，而气不返于下者，名曰厥巅疾。厥者逆也，巅者高也，气与血俱逆于高巅，故动辄眩晕也。又以上盛下虚者，过在足少阳胆经。胆之穴，皆络于脑，郁怒之火，上攻于脑，得补而炽，其痛如劈，因为厥巅之疾也。风火相煽，故振摇而热蒸；木土相凌，故艰食而多泻也。于是会《内经》铁落镇坠之意，以代赭石、龙胆草、芦荟、黄连之属，降其上逆之气；以三七、丹皮、赤芍之属，行其上郁之血；以龙骨、牡蛎、五味之属，敛其浮游之神。最要在每剂药中，生入猪胆汁二枚；盖以少阳热炽，胆汁必干，亟以同类之物济之。药一入口，便觉神返其舍忘，其口苦，连进十数剂，服猪胆二十余枚，热退身凉，饮食有加，便泻自止，始能起床，行动数武。然尚觉身轻如叶，不能久支。恐药味太苦，不宜多服，减去猪胆、龙荟，加入当归一钱，人参三分，姜、枣为引，平调数日痊愈。

　　二 一人头晕恶寒，形体倦怠，得食少愈，劳而益甚。立斋曰：此脾肺虚弱，用补中益气，加蔓荆子而愈。

　　三 一人脐下有热气上冲，甚则有时眩晕，此肾虚不能纳气归元也。余以人参〔二钱。〕熟地〔一两。〕砂仁〔二钱。〕服之而愈。

　　四 一人因房劳过度，气短头晕吐痰。服辛香之剂，痰甚遗尿。两尺脉浮大，按之如无。立斋曰：此肾虚不能纳气归元，而为头晕；不能摄水，而为痰涎，香燥致甚耳。用八味丸料，三剂而愈。

　　卷十四·数集

　　目病

　　目者，肝之窍，经曰：肝受血而能视。又肝虚则目晃晃无所见。又曰：五十岁肝气始衰，肝叶始薄，胆汁始减，目视不明。以肝为木脏，木得水则荣，失水则枯也。又曰：肾之精为瞳子。又曰：肾病则目晃晃如无所见。盖目之精明在瞳子，故真水内亏，必目多昏黑，譬之水浅混浊，则不能照物，故绝无障翳遮睛。是以治目者，当养肝血，补肾水为主。然经又言：心者，五脏之转精也。目者，其窍也。又云：目者，心使也，心者，神之舍也。因事冗心烦，则神劳血虚火旺而目病，故清心养血安神，亦为治目之要务。东垣云：五脏六腑之精气，皆上注于目。而为精明之用。然脏腑之精气，皆禀受于脾土，因饮食失节，劳役过度，致脾胃受伤，脾虚则脏腑之精气皆失所司，不能归于明目也。是则脾胃所宜理也，故仲淳治目病，每用杞菊地黄丸，天王补心丹二方，朝夕并进，药品甘寒，不伤脾胃。故云：久服自效，深合六经东垣之旨。丹溪云：目能远视，不能近视者，肾水虚也，宜地黄丸；目能近视，不能远视者，心血少也，宜补心丹。倪氏云：心为君火，肝为相火，火炎无治，神水受伤，上为内障。又言诸脉皆属于目。相火者，心胞火主百脉，上荣于目，火盛则百脉沸腾，上为内障。其症初起，视物微昏，空中常见黑花，神水色变淡绿，急宜杞菊地黄丸、补心丹治之。次则视歧，睹一成二，色变淡白，失此不治，久则不能睹物，色变纯白，永为废疾。此症亦有因暴怒伤肝，致神水渐散昏花者，急宜滋肾水，养肝血，收其散大之神瞳，镇其上冲之逆气，当宜杞菊地黄丸合磁朱丸治之。但内障之病，最为难疗，服药须累月经年，又当远房帏，戒恼怒，释忧思，免劳碌，庶几有效，不然必废，终不可复。或有因大怒气逆上冲空窍，神水随散者，此属不治之症。又有因为物所击，神水随散者，亦不可治。有因悲哀过度，泪多液竭，渐至丧明者，《内经》命曰夺精，亦最难治。有因诸失血过多，睛珠作痛，不能视物，羞明酸涩，眼睫无力者，但宜滋阴养血为主，杞菊地黄丸加减，加白芍、胡麻、天冬、人乳之属。若目暴赤肿，多泪痛痒，羞明紧涩者，此属肝经火盛血热，宜凉血清火。或热极生风，是为内发，或因热而召，是为外来，统于凉血清火药中，加薄荷、荆、柴之属。盖热极则翳生，加之以风则更易，譬之豆浆，其锅下以火燔之，上以风扬之，翳即生焉。治之者，但熄去风火，复加退翳之药，其明自复。又如尘蒙清水之面，拂去之而仍能照物也。经言：热甚目瞑眼黑。仲淳言：伤寒病热极则不识人。皆由热气拂郁于目，而致之然也。《正理论》云：目昏而见黑花者，由热气甚而发之于目，亢则害，承乃制，而反见其象。又冲风而即泪下者，经言：火气燔目，故见风则泣下。譬之火疾风生，乃能雨也。张子和云：夫目之五轮乃五脏之精华，宗脉之所聚。故经云：肾之精为瞳子，肝之精为黑珠，肺之精为白珠，心之精为 络，脾之精为眼胞，此人皆知之，及有目疾，则不知疾之理。岂知目不因火则不病，故白轮病赤，火乘肺也；肉轮赤肿，火乘脾也；赤脉贯目，心火自甚也；黑水神光被翳，火乘肝与肾也，能治火者，一句可了。赵氏云：子和一句可了，但一味寒凉治火。余用壮水以制火，亦一句可了。以上诸论，皆治目之大略也，盖目为五官之一，非明无以作哲，故甚重之，而有专科，若求详悉，自有书存。

　　杞菊地黄丸〔亦作煎服。〕通治肝血肾水虚衰目疾，主此加减。

　　六味去泽泻〔嫌其利小便而耗肾阴，扁鹊谓其多服昏目故也。〕枸杞〔补肾经，益肝血。〕甘菊〔养目血，去翳膜。〕麦冬〔清心则火不炎，而神水不受伤，清肺则金生水，而肾精得充足。〕北五味〔滋不足之肾水，收散大之瞳神。各六两。〕白蒺藜〔补肝明目，炒去刺，五两。〕可合磁朱丸用。〔磁石四两，入肾，镇养真精，使肾水不外移，朱砂二两，入心。清镇君火，使心火不上炎。原方治内障目昏，如因怒气逆冲渐昏者，二方合用最效。〕如养血，白芍、胡麻、柏仁。清肾热，玄参、女贞、龟甲。清肝热，羚羊角、犀角、〔兼能退翳。〕槐角，〔兼止热泪。〕须用羊肝为引导。退翳，决明、谷精、木贼。随意采用。〔炼蜜丸，桐子大，空心淡盐汤下四钱。〕此方滋阴固精明目，不寒不热，和平之剂，久服最效。

　　天王补心丹〔见虚劳。〕因事冗心烦，致神劳血虚火旺而目病者用之。

　　此生精养血，清热镇心安神之剂。仲淳云：世医治目，多补肾，不知补心。余遇目疾久不愈者，令朝服杞菊地黄丸，晚服天王补心丹，久久自效。

　　广笔记方 治虚人目疾，下焦有湿热者。

　　生地 枸杞〔补肝肾。〕 麦冬〔清心火。各三钱。〕龙胆草〔清下焦湿热，治目赤肿痛。酒炒，一钱。〕如脾气不佳，加白蔻仁末。〔五、六分。〕清肝明目饮〔自制。〕治目暴赤肿，多泪痛痒，羞明紧涩等症。

　　龙胆草〔酒炒。〕槐角 黄芩〔清肝胆之火。猪胆汁炒。〕连翘仁〔清心胞之火。

　　炒。〕黑山栀 木通〔利水以泻火。〕生地 玄参〔壮水以制火。〕赤芍〔凉血行滞，以血热极则干而凝也。〕生甘草〔泻火缓急，以火势甚则急而痛也，〕甘草〔祛风除热，而治目疼欲脱。〕薄荷〔消风散热，而治目赤肿痛。〕火甚者加黄连〔泻心火。〕或胡黄连，〔泻肝火。〕或黄柏。〔泻肾火。〕热甚便秘者，加〔酒蒸。〕大黄。〔通泄其热，所谓上病下疗也。〕赤肿痛甚者，宜用三棱针刺破眼眶肿处，捋出热血，立解。〔经谓火实宜决之，迟则血贯瞳神而损目。〕外用人乳浸黄连，入冰片少许点之。〔内服宜苦寒以泻火，是釜底去薪之义。外点佐辛温以散邪，则火郁则发之义。毋过用寒凉点洗。以遏火在内。〕此一派苦寒泻火之剂，宜中病即止，久服伤胃，盖暂用之药也。

　　决明夜灵散 治目至夜则昏，虽有灯月，亦不能睹，俗名雀盲。

　　石决明〔咸寒。入血除热，入肾补阴。〕夜明砂〔辛寒。乃蚊蚋之眼，夜视光明。故主明目，取其气类相从也。另研，各二钱。〕猪肝或羊肝〔导引入肝。一两。〕〔将肝用竹刀切作二片，以二药末铺于一片，上以一片合之，用麻皮缠定，勿令药泄出，用米泔水一大碗，沙锅内煮至半碗，临卧连肝药汁尽食之。忌犯铁器。〕搐鼻碧云散 治目暴赤肿，多泪痛痒，羞明紧涩。

　　鹅不食草〔解毒，二钱。〕青黛〔清热。〕川芎〔散邪，各一钱。〕〔为细末，先噙水满口，以少许搐入鼻内，泪出为度。〕此方宜常用搐之，使邪毒有出路，则易愈。

　　仲淳洗眼方皮硝〔治风眼、红烂赤肿作痛，一两。〕侧柏叶〔祛风湿。三钱。〕甘菊 杏仁〔散风热。〕桑白皮〔泻火散血。各五钱。〕铜绿、明矾〔除热燥湿。各三钱。〕〔河水五碗，煎二大碗，置铜盆内，频频洗眼及眉棱骨两太阳，泪出即爽然。一服，冬可半月，夏十日。〕飞丝 垢入目方磨京墨浓汁，点入目中立出。

　　卷十四·数集　目病

　　举例

　　一 一人病后眼花，以枸杞、生地〔各一斤。〕熬膏蜜收，服之立愈。

　　二 一人患风泪眼，每出则流泪盈颊。仲淳用谷精草为君，蒺藜、枸杞之属佐之，羊肝为丸，不终剂而愈。

　　三 一人患目赤泪流，或痛或痒，用二百味花草膏。〔羊胆一枚，去其中脂，入蜜拌匀蒸之，候干研膏，方名以蜂采百花，羊食百草故也。〕频挑噙化，三日痊愈。

　　四 一人患翳障青盲已逾年，用黄连〔一两。〕羊肝〔一具。〕煮烂丸服，不数月而复明。

　　五 一人患赤眼而食蟹，遂成目盲，已五年矣。用夜明砂去目中恶血，当归生目中新血，蝉蜕、木贼退目中障翳，〔各一两。〕羊肝〔四两。〕煮烂丸服，百日复明。

　　六 一人冬初同蒜食肉，醉卧暖炕，次日两瞳子散，大于黄睛，视物无的，以小为大，卒然见非常之处，行走踏空，医药不效。至明春，求治于东垣。东垣谓曰：此由食辛热过多，辛则主散，热则助火，上乘于目，瞳神因之散大，精散故视物亦散大也。当以芩连苦寒泻火为君，二地、二冬、白芍、骨皮滋阴凉血清热为臣，五味酸收瞳神散大为佐，则自愈矣。

　　七 一老人忽盲，他无所苦。丹溪以大虚治之，令急煎人参膏二斤，服二日，一医与礞石药。丹溪云：今夜必死。果然。此经所谓气脱者目不明。再加镇坠，则其气立断矣。

　　卷十四·数集

　　耳病

