<!-- { "loadSidebar": true } -->
　　胁为肝胆之区。故胁痛。昔人多从肝治。推其致痛之因，亦各不同。有因忿怒气郁，有因肝胆火盛，有因痰饮流注。有因瘀血停留，有因闪挫跌扑，有因食压肝气，治亦有异。其阴虚火旺，而胁肋作痛者，宜从虚劳门治之。仲淳云：胸胁痛属肝血虚，肝气实而上逆所致。治宜养血和肝，〔生地、归、芍、甘草、续断。〕除热下气〔羚角、苏子、郁金、降香。〕古云：肝无补法。此论肝气则不可亢，而肝血仍当自养也。

　　加味逍遥散〔见虚劳。〕治郁怒伤肝，胸膈胁肋肚腹等处作痛，〔肝气喜条达。若因忿怒气郁冲上，则胸胃痛、奔下则少腹痛，横行则胁肋胀痛。〕加减用之。

　　宜加木香、香附、〔开郁快气。〕枳壳、〔治气结刺痛。〕青皮。〔疏肝胆滞气。〕如肺金气盛，而制肝木太过，而胁痛者，宜泻白散〔抑金。〕合逍遥散〔扶木。〕加减治之。

　　此方辛散酸收，甘缓养血，而兼宁心扶脾之剂，乃肝经之要药也。

　　龙胆泻肝汤 治肝胆实火，或胸膈胁肋刺痛，〔以肝脉上贯膈中，布胁肋也。〕或两拗阴囊肿痛，〔肝脉循股内侧，入毛中，过阴器也。〕或头目胀痛，〔肝脉连目系，上出额至巅，〕或少腹作痛，〔肝脉抵少腹也。〕或下部生疮，〔如下疳、便毒、囊痈、悬痈、妇人阴肿、阴疮、阴中突出如挺。〕或乍寒发热，或大便燥结，或大便赤涩等症。

　　龙胆草〔专泻肝胆之火。〕黄芩 山栀〔君以胆草，同入肝胆。〕生地 白芍〔以凉肝血。〕甘草〔以缓火势。〕木通 泽泻 车前，〔以泄火邪。〕或加羚羊角〔咸寒入肝，除热下气。〕黄连〔吴茱萸汁炒。〕寒热加柴胡，便秘加大黄。

　　左金丸〔亦可小剂作汤。〕治肝经实火，胁肋作痛，一切肝火之症。〔外用大黄、朴硝捣贴痛处。〕黄连〔泻心火，使肺金清肃，得行令于左，而肝平。猪胆汁炒，径入肝胆。六两。〕吴茱萸〔独入厥阴有功，引连入肝泻火。此从治之义。汤泡三次，炒一两。入汤剂，但浸汁拌炒。〕可加羚羊角。〔能治胸胁痛满。〕二陈汤〔见中风。〕四苓散〔见湿。〕痰饮流注，胁下支满而痛，〔甚至有形肿色赤，坚硬不移。〕或咳或呕者，合二方加减用之。

　　宜加枳壳 青皮 竹沥 白芥子〔痰在胁下，非白芥子不能达。如有热者，少加寒凉药中为引导。〕黄连。〔吴茱萸浸炒。〕如人强壮实，脉滑有力痛甚者，〔去甘草。〕量加甘遂〔驱逐胸胃痰饮之峻药，半分至一分，须同大枣数枚用。〕犀角地黄汤〔见伤寒。〕失笑散〔见胃脘痛，〕均治瘀血停留，胁肋作痛，及闪挫瘀凝胁痛，随宜采用。

　　保和汤〔见泄泻。〕治饮食填塞太阴，肝气被压，莫能舒泄，横行胁肋作痛，主此加减。

　　宜加香砂 香附 青皮 黄连〔吴茱萸浸炒。〕此七方或泻火，或驱痰，或祛瘀，或消食，皆宗肝无补法之良治也。然肝为藏血之海，若失血则空虚，是仍宜补之，慎勿胶执。

　　卷十四·数集　胁痛

　　举例

　　一 一童子痘后，余热未除，服滋肾等剂，半载无功，骨蒸消瘦，颈顶生核，肚腹胀大，午后发寒热。忽左胁大痛，手不可按。余用左金丸，加青皮、楂肉等药，痛止。数日忽发肿大痛，意其胁内生痈，用夏枯草〔五两煎汤代水〕连翘、贝母。〔各三钱。〕除热散结，生甘菊、〔二两。〕金银花〔五钱。〕紫花地丁、〔一两。〕甘草节〔三钱。〕除热解毒；地榆〔五钱。〕凉血泻热：牛蒡〔二钱。〕白芷〔一钱五分。〕散结消肿；当归〔一钱五分。〕赤芍〔三钱。〕活血破瘀；皂刺〔一钱五分。〕宣壅通滞；穿三甲〔三钱。〕破血逐痰；二味均能直达疮所，排毒散肿。服二剂果肿消痛止，寒热亦不作，诸症亦渐愈。

　　卷十五·数集

　　小便不通（交肠、关格二症附后。）

　　小便不通，匪细故也。少腹急痛，状如复碗。奔迫难禁。期朝不通，便令人呕，数日不通则死。一见呕逆，便不可救。故内经论二便不通，最急之候。无分标本，宜先治之。经云：胞〔即子宫。男为精室，女为血海。〕移热于膀胱则癃。〔屡出而短少也，闭则热极可知。〕《金匮》云：热在下焦则淋闭不通，故滋肾水，泻膀胱，名为正治。经又言：胱膀为津液之府。气化则出。盖水出高原，肺气运行，水随而注，故清金润燥，名为隔二之治。又言：脾气散精，上归于肺，通调水道，下输膀胱。故健脾利水，名为隔三之治。又有因气滞，因胞转，因肝热，因瘀血，致闭不同，治亦各异。丹溪云：余尝用吐法通小便，譬如滴水之器，必上窍开，而下窍之水乃出。又有补中益气汤，升举其气，而使之通者。

　　虽皆是良法，但未可混施。按赵氏云：益气、四苓、二香、黄连解毒等剂，皆治有余之症，谓膀胱原有水积，或为热结，或为气闭，有水可通而通之也。至于不足之症，因汗多，五内枯燥，膀胱原无水积，强欲通之，如向乞人而求食，岂能得乎？故东垣分在气在血，渴与不渴而辨之。如渴而小便闭者，此属上焦气分受热，治宜清金；〔二冬、二母、桑皮、茅根之属〕如不渴而小便闭者，此属下焦血分受热，治宜滋阴〔地、冬、知柏、牛膝、车前之属〕至于真。阴真阳虚者，未之论及。经言：肾主二便。又言：肾司开合。又言：肾开窍于二阴。故火盛则水衰，津液干枯，而为热闭，宜六味〔去萸肉。〕加二冬、牛膝、车前，滋其阴，而水自来。阳虚则无气。清浊不化，而为寒闭，宜济生肾气，〔去萸肉。〕直达膀胱，如冻河得太阳而水自通。然世人之患阴虚者多，阳虚者少，桂、附之药，必察之明，审之当，而后可以用之。若模糊混投，几何不以人命为戏耶！猪苓汤〔见伤寒。〕导赤散〔见火。〕热在下焦，小便淋闭者，随宜采用。〔或合或分皆可。〕宜加知柏〔滋肾水，泻阴火。肾热既除，膀胱之热自清。〕麦冬〔肺清、财气化下行，心清、则肺热自除。〕此皆滋阴润燥荡热利水之剂，燥肾水，泻膀胱，乃正治之法也。

　　二冬二母散 治肺金躁热，气化不行，小便癃闭。

　　二冬 二母 加生鸡子〔皆清金润燥之品。〕紫菀〔虽人至高，善于趋下，肺金气化，小便自利。〕茅根〔清肺、除热、利水。〕茯苓 车前〔利小便而下走气。〕此方清金润燥，以通小便，乃隔二治法也。

　　黄连解毒汤〔见伤寒。〕治小便癃闭，因过啖辛热，伤其肺阴者。

　　原方〔清三焦之热，解辛热之毒。〕宜加二冬 生鸡子白〔急救肺阴。〕茯苓 车前 木通〔通窍利水。〕便秘加大黄。

　　此清热解毒，急救肺阴，以通小便之方也。

　　四苓散〔见湿。〕治小便癃闭，因脾湿不运，而精不上升。以致肺不通调者。

　　宜加米仁〔健脾燥湿，补肺清热。〕桑皮〔清肺降气，除热利水。〕生象牙屑〔甘寒淡滑利窍。〕此方健脾燥湿，以通小便，乃隔三之治法也。

　　二香散 治郁怒气滞，小便不通。又治强忍房事，或过忍小便，致转胞不通。

　　木香、真沉香。宜加滑石、〔为末等分。以橘红、茯苓车前，煎汤，空心调服四、五钱，以通为度。一方治男妇转胞，但用寒水石、滑石、各二两，冬葵子五钱，煎服。〕此化气之剂，气化则胞转如常，而小便自利。故曰：治其气则愈。愚意仍加利水清热之药，以相助为理更妙。

　　龙胆泻肝汤〔见胁痛。〕此泻肝火以通小便之方也。

　　琥珀益元散 治小便不通，因血结者。〔血蓄膀胱。本小便自利，今反不利，是膀胱气分，亦因热结，乃气血交病也。〕益元加真琥珀末。〔均利小便。能逐瘀血。〕可加牛膝、〔茎中痛甚者，生用至两许。〕瞿麦〔利水破血。〕郁金〔治血积气壅。〕连翅仁〔散血结气聚，二味皆辛苦寒，并汤调服。〕此驱膀胱瘀血，以通小便之方也。

　　敷脐法 溺秘因热者多，此方最效。

　　大田螺〔性寒而善厘清浊，故浊水中置之，便能澄彻。二枚捣烂去壳。〕盐〔润下。〕麝香〔通窍，各少许。〕〔同螺肉，敷脐中及少腹，软帛系之，即通。一法用猪胆连汁，笼阴头，少顷汁入，亦即通。〕葱熨法 气闭不通者宜之。〔因热者大忌之。〕葱白〔三斤切细。〕盐〔一斤同炒热。绢包更换熨脐下。或再加紫苏、皂荚煎汤，坐浸水中，亦效。〕

　　卷十五·数集　小便不通（交肠、关格二症附后。）

　　交肠

　　仲淳云：交肠之病，大小便易位而出，或大怒，或因使醉饱，遂致脏气乖乱，不循常道，法宜宣吐，以开提其气，阑门清利，得司泌别之职则愈矣。

　　治交肠应用诸药，大法宜升清降浊，兼补气淡渗，忌破气燥热。

　　治交肠方升麻 柴胡〔升清。〕橘红 降香〔降浊。〕苏子 人参白芍〔补气。〕茯苓 猪苓 泽泻 木通 车前 滑石〔淡渗。〕

　　卷十五·数集　小便不通（交肠、关格二症附后。）

　　关格

　　仲淳曰：不得大小便为关，是热在丹田也；吐逆水浆不得下为格，是寒反在胸中也。阴阳易位，故上下俱病。宜先投辛香通窍、〔丁香、白蔻、龙脑香、苏合香。〕下降〔苏子、橘红、沉香。〕之药，以治其上，次用苦寒〔知母、黄柏。〕下泄之药〔车前、木通、滑石、大黄。〕以通二便。此系急症，不宜缓治，纵有里虚，后当议补。愚按：论关格之脉，盛于平人四倍以上，为真阴败竭，必死之症。仲淳宗丹溪立言，而景岳甚辟其非，谓岂有脉盛四倍以上而属寒之理。又按仲景曰：关则不得小便，格则吐逆。沈氏注言：溺闭因丹田有热，吐逆因火炎上升。愚甚韪之。亦拟数品处治，大意以甘寒清热下降为主，临症合宜则用治。关洛方。

　　治关格方竹茹〔二、三钱。〕枇杷叶〔下气，止呕、数大片。〕麦冬〔五钱至二两。〕梨汁〔清胃止呕。〕芦根汁、甘蔗浆。

　　〔各一杯，〕茅根〔三、四两捣。〕绿豆〔一合。〕茯苓〔皆止呕逆，又利小便。二、三钱。〕煎浓汤，同诸汁和匀，频频饮之，外用大田螺〔二、三枚捣烂，入盐少许，敷脐下，取汁数匙入药中，尤效。〕

　　卷十五·数集　小便不通（交肠、关格二症附后。）

　　举例

　　一 一人小便不通，目突脐胀，膝以上坚硬，皮肤欲裂，饮食不下。东垣与以淡渗之药，无效。精思半夜，始悟其故，夫膀胱为津液之府，必得气化乃出，无阴则阳无以化，淡渗气薄，皆阳药也，孤阳无阴，欲化得乎？以滋肾丸群阴之剂投之，即愈。

