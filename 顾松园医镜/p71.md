<!-- { "loadSidebar": true } -->
　　二 一老人患小便不利，因服分利之药太过，遂致秘塞，点滴不出。丹溪曰：此因胃气下陷，用补中益气汤，一剂而通。因先多用利药，损其肾气，遂至通后遗尿，一夜不止。急补其肾然后已。凡医之治是症者，未有不用泄利之药，谁能顾其肾气之虚哉？特表着之，以为世鉴。

　　卷十五·数集

　　小便不禁

　　小便不禁，内经有责之膀胱，〔宜分寒热。〕责之肾者，〔分水衰火衰〕有责之肺，〔分气盛气虚。〕责之肝者。〔分实火虚火〕按赵氏云：天暖衣浓则多汗，天寒衣薄则多溺，多溺者寒也。至于不禁，虚寒之甚。又戴氏云：睡。着遗尿者，此系下元冷所致。又言：遗尿此属于虚，所以婴儿脬气不固，老人下元不足，多有此症。河间独以为旋溺遗失，此系热症。《明医杂着》亦云：因肾水不足，膀胱火邪妄动，水不得宁，故不能禁，而小便频数也。老人每多患此。当补阴〔地、冬、龟甲。〕泻火〔知、柏、白薇。〕为主，佐以收涩〔萸肉、牡蛎。〕引导之剂，〔猪胆鸡肠。〕毋用温药。诸说不一。惟晚村则言：多溺不禁，有热有寒，临症细审，不可执一。旨哉斯言。

　　固脬丸〔自制，亦可煎汤〕经曰：膀胱不约为遗溺。又曰：水泉不止者，是膀胱不藏也。宜此固之。

　　熟地 枸杞〔补肾益阴。〕山萸 五味〔酸以收之〕。龙骨 牡蛎〔涩以固之，〕覆盆子续断〔益肾脏，缩小便。〕鸡肠〔专治溺数不禁遗尿。 存性〕猪脬〔咸寒引导入脬。挟寒宜用羊肠。〕可加紫河车、〔嘉言云：取以脬补脬，而助膀胱之化原，只宜入丸药。〕人参、柏仁〔仲淳云：小便不禁，属气血虚。〕挟热加知、柏、二冬、白薇〔益阴除热。〕挟寒加破故纸，益智仁〔暖下焦，缩小便。糯米糊为丸，桐子大，空心白汤下。〕此方补肾益阴敛涩，以助其封藏，固其脬气为主，当因症寒热，而随宜加减之。

　　左归丸饮〔见虚劳。〕宜参固脬丸诸药加之。

　　此方因肾水衰而火迫，遗失不禁者用之。

　　八味丸〔见不能食。〕宜去泽泻〔嫌其渗泄。〕加收涩引导诸药，及鹿茸、鹿角胶〔鹿角补督脉，经言：督脉生病为遗溺，故也。〕此方因真火衰而阳虚失禁，遗尿旋溺者用之。

　　竹叶石膏汤〔见伤寒。〕治肺热，溺数不禁。〔经言：肺气盛则小便数。盖气有余便是火，火热入肺，高原之水，为炎威所逼，病趋而下，故溺数甚则不禁。〕宜加芦根、生地、知柏、白薇。

　　此方清其肺热，固为先务，然除下焦热药，如知柏、生地之属，亦不可少。

　　生脉散〔见中暑。〕治肺气虚，溺数不禁。〔东垣云：小便频数，肺气虚也，宜安卧养气，禁劳役，以参补之，不愈，当责之肾。〕宜加黄 、覆盆，续断、鸡肠，或合补中益气汤加益智仁。

　　此方一补一清，一敛肺气，虚而有热者甚宜。按薛氏云：若系脾肺虚，宜补中益气汤加益智之类。

　　加味逍遥散〔见虚劳。〕治肝经热甚，阴茎失职，溺数不禁，虚火加二冬、白薇，实火加胆草、黄连，〔猪胆汁炒。〕俱加鸡肠。

　　此方宜分别虚火实火，加减用之。

　　遗尿若见诸绝症，不治。

　　卷十五·数集　小便不禁

　　举例

　　一 一人忧愤经旬，忽小便不禁。医皆用补肾固脬之剂投之，一月而转甚。士材云：六脉举之则软，按之则坚，此肾肝之阴有伏热也。用猪胆炒黄连〔一钱。〕丹皮〔二钱。〕清肺经之伏热，盐炒苦参〔八分。〕清肾经之伏热，白茯苓〔二钱。〕甘草梢〔六分。〕调鸡肠末，与服六剂而安。一医云：既愈，当大补之。数日后仍复不禁。士材云：肝家素有郁热，得温补而弥炽，遂以龙胆泻肝汤加减，调鸡肠末服之，四剂即止。更以四君子加黄连、山栀，一月而痊。

　　二 一妇患饮食不进，小便不禁。士材曰：六脉沉迟。水泉不藏，是无火也。用八味丸料，兼用异功散，加益智、肉桂二剂，数日而安。

　　卷十五·数集

　　淋

　　淋者，欲尿而不能出，胀急痛甚，不欲尿而点滴淋沥。仲淳云：此属肾虚，兼有湿热。丹溪则有五淋之分。气滞不通，脐下闷痛者，为气淋，溺血而痛者，为血淋，溺出如面糊而痛者，为膏淋；溺出如砂石而痛者，为砂淋；此以火灼膀胱，溺阴凝结，煮海为盐之象也。遇劳即小便淋涩而痛者，为劳淋。但宜辨其因心劳、脾劳、肾劳之不同。凡治五淋，总宜壮水滋阴渗湿，分利小便为主；然虚各实异，宜补宜泻临症之顷，所当详审。

　　五淋汤〔自制。〕淋症主此加减。

　　生地〔壮水滋阴。血淋多用。〕二冬〔清肺气，化及州都，小便自然顺利。〕知母〔泄膀胱肾家之火，又能利水。〕黄柏〔利水窍涩痛。〕甘草梢〔止茎中作痛。〕牛膝〔独用两许煎饮，治小便不利，茎中痛甚者立效，血淋更宜。〕车前〔开窍通淋。〕茯苓〔渗湿利水。〕气淋加沉香、郁金；血淋，加茅根、藕汁；膏淋加川萆 、川石斛；砂淋，加滑石末调服。〔滑可去着，为下石淋要药，〕因房劳伤肾者，加枸杞、苁蓉；〔取其滑润。〕因思劳心者，加柏仁 丹参；因劳倦伤脾者，加人参。

　　此方通治五淋，须随症活法加减用之。按方书有冷淋一症，言是肾虚丹田有寒所致。余考《内经》云：胞移热于膀胱，则癃溺血。又《金匮》云：热在下焦则尿血，亦令淋，秘不通。丹溪言淋虽有五，皆主于热，此其常耳。

　　海藏泻肾丸〔见火。〕治或因惧泄强忍，或因思欲不遂，致败精流溢阏塞窍道，涩痛异常者。〔外用吮法，或令御女一番，使败精尽行送出。〕宜加牛膝、车前，火盛加知柏。

　　此方下所列之症，即所谓精淋也，故宜滋阴通利为主。

　　淋症之脉，实大可疗，涩小难医。〔精血败坏之征。〕

　　卷十五·数集

　　举例

　　一 一老人患淋，医以五淋等剂投之，遂腹中痛如刀割，大便如注，小便仍点滴不通，六脉肺部独大。余云：此肺移热于大肠之症。用桑皮、紫菀、杏仁、苏子、黄芩、橘红、茯苓、甘桔，一剂腹痛减，大便稀，但小水仍不通利。用生地、枸杞、牛膝，补阴药中加桑皮、紫菀、茯苓、车前，二剂痊愈。

　　二 一放出宫人，年逾三十，两胯作痛，肉色不变，大小便中作痛如淋，登厕尤甚。立斋曰：此瘀血渍入隧道为患，乃男女失合之症也，难治。后溃不敛，又患瘰 而没。此妇出宫，为商人外家，可见在宫久怀忧郁，既嫁又不能如愿，是以致生此疾，愈见流注，瘰 ，乃七情气血皆已损伤，不可用攻伐皎然矣。按《精血篇》云：精未通而御女以通其精，则五体有不满之处，异日有难状之疾；阴已痿而思色，以降其精，精不出而内败，小便道涩而为淋，精已耗而复竭之，则大小便道牵痛，愈痛则愈欲大小便，愈便愈痛，女人天癸既至，逾十年无男子合，则不调，不调则旧血不出，新血误行，或渍而入骨，或变而为肿，或虽合而难孕。合男子多则沥枯虚人，产多则血枯杀人，观其精血，思过半矣。

　　卷十五·数集

　　浊

　　浊症，有便浊、精浊之不同。便浊是便溺混浊而不痛。赤者，湿热在血分；白者在气分。经所谓水液混浊，皆属于热者是也。譬之天气，热则水混浊，寒则澄清。又如清水煎汤，则自然白浊耳。吴氏云：便浊乃胃中湿热渗入膀胱所致。治宜理脾胃，清湿热，兼补肾水。亦有因色欲伤肾，思虑伤心，劳役伤脾所致者。精浊则牵丝粘腻，虽不便溺，亦时有之。此是肾水不足，淫火易动，精离其位，故渐渍而出。若多出不禁者，乃因房劳过度，关窍失合，不戒色欲，必死。总宜壮水滋阴为主，佐以酸收固涩之剂。其因思虑伤心者，天王补心、归脾之属，因劳倦伤脾者，补中益气之类，可加敛涩之品以治之，仍宜兼补其肾，此治浊之大略也。

　　便浊效方〔自制。〕治赤白浊。

　　川石斛〔清胃中湿热。〕茯苓〔祛膀胱湿热。〕米仁〔除湿健脾益胃。〕川萆 〔除湿、祛浊厘清。〕生地〔肾为胃关，水脏得职，湿热自去，赤者多用。〕天冬〔金为水源，肺气清肃，小便自清。〕知母、黄柏〔泻阴火，除湿热。〕便浊不禁加莲须、莲肉，赤者再加白芍，可加水陆二仙膏。〔艾实生于水，金樱子生于陆也。〕此理脾胃，清湿热兼补肾水之剂。浊症主此加减治之。

　　六味丸 左归丸饮〔俱见虚劳。〕本方〔宜去渗泄助火诸品。〕加莲须、莲肉之属。〔清心则淫火不动，固肾则精气无遗。〕精流不禁，加五味〔酸以收敛。〕鳔胶〔粘以止滑。〕龙骨、牡蛎〔涩以固脱。〕此二方皆壮水滋阴，加清心安神，佐以敛涩之剂。精浊者，随宜加减采用。

　　天王补心丹 归脾汤〔俱见虚劳。〕此因思虑伤心而致便浊精浊者，随宜加减采用。

　　补中益气汤〔见泄泻。〕此因劳倦伤脾而致便浊精浊，随宜加减用之。

　　卷十五·数集

　　遗滑

　　梦遗者，因梦交而精始出，精滑者，不因梦而精自泻，症状不同。有小便后出多不禁者，有不小便而自出者，茎中痒痛，常欲如小便者，皆由肾水虚哀，相火妄动所致。然亦有数者之不同。有因用心过度，不摄肾而致失精者：有因房劳太过，精窍虚滑而致失精者，有中气虚损下陷，使精不宁而失者；有脾胃湿热下流，使精扰动而失者；亦有命门火衰，不能涵乎阴精而失者，各宜分别施治。有鳏居独宿，精满而出者，此非为病，不须服药。沈氏云：遗病多端，治法大要总不越乎补肾水，敛元精，安心神，清相火为主。

　　六味汤丸 左归丸饮〔俱见虚劳。〕原方〔补肾壮水。〕加莲须、五味、龙骨、牡蛎、鳔胶〔敛精填髓，〕远志、莲肉〔安心神。〕黄柏。〔清相火。〕此方因肾虚火旺失精者用之。虚滑甚者，以金樱子煎膏，代蜜为丸。

　　天王补心丹 归脾汤〔俱见虚劳。〕此二方，前方补心兼肾，后方心脾俱补。用心过度，心肾不交者，神志不宁，怔忡惊悸，宜朝服六味之属，晚间择前方服之。

　　补中益气汤〔见泄泻。〕此方因中气下陷，失精者宜之。其人必现四肢倦怠，食少便泄。余谓仍宜朝服六味诸方，按士材云：因肾病而遗者，独治其肾，由他脏而致者，则他脏与肾两治之，以肾为藏精之脏故也。

　　清热渗湿汤〔见湿。〕此方因脾湿下流失精者可宗，加减用之，祛其湿热，则肾安而精自固，治病必求其本也。

　　八味丸〔见不能食。〕此方因阳不帅阴而失精者宜之。必见畏寒厥冷，小便清长，大便溏泻，食难消化，脉沉小迟者，投之不误，否则以火济火矣。

