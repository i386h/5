<!-- { "loadSidebar": true } -->
　　卷十五·数集　遗滑

　　举例

　　一 一人患遗精，闻妇人声即泄，瘠甚欲死。医告术窍。仲淳之门人，以远志为君，莲须、石莲子为臣，龙齿，茯神、沙苑蒺藜、牡蛎为佐使，丸服稍止，然终不断。仲淳于前方加鱼鳔一味，不终剂而愈矣。

　　二 一人因肆业劳心太过，患梦遗症，已三、四、年矣。不数日一发，发过则虚火上炎，头面烘热，手足逆冷，终夜不寐。补心肾及涩精药投之罔效。仲淳疏一丸方，以黄柏清相火为君，佐以地黄、枸杞、萸肉、天冬补肾，麦冬清心，莲须、五味涩精，鱼鳔胶填精，车前利湿热之水，使相火安宁，不终剂而愈，病者初时，恐黄柏大寒，不欲用之。仲淳谓：尊病之所以久而不愈者，正未用此药耳。经曰：肾欲坚，急食苦以坚之，黄柏是也。肾得坚则心经虽有火，而精自固，何梦遗之有哉。向徒用收涩补益，而未及此，故难收效。

　　卷十五·数集

　　大便秘结

　　大便秘结，因热者多，宜分虚实。然有因气滞，因风燥，致秘之不同。治亦有异。又间有冷秘一症，亦当审察。至若老人津液干枯，产后亡血，及发汗，利小便过多，病后气血木复，皆能使大便秘结。当滋阴养血，生津润澡，则便自通。误用硝、黄利药，多遗后患。按东垣云：肾主二便，主五液，津液盛则大便如常，若饥饱劳役，损伤胃气。及过食辛热浓味，则火邪伏于血中，耗散真阴，津液不足，故大便燥结，赵氏云：余尝法东垣之论，而不用其通幽、润肠等，惟用大剂六味，加生津二冬润燥〔人乳、白蜜。〕之品，煎服自效。如热秘而又兼气虚者于前方再加参、 三、五钱立应。此因气虚不能推送，阴虚不能濡润故也，亲试甚验，故表出之。

　　六一散顺气汤〔见伤寒。〕此方治一切实热秘结。随症采用。

　　麻仁丸 治脾约〔脾土燥热，将胃中三、五日之谷省约为一、二弹丸而出。〕大便艰难。〔肠中津液干燥之故、必胃强者，方可暂用。〕麻仁〔三两。〕杏仁〔润燥。〕白芍〔养阴。〕大黄〔泄热。制，各二两五钱。〕枳实 浓朴〔散结，各一两。〕〔炼蜜丸服。〕此泻热散结，润下之剂。

　　象胆丸〔以味苦象胆也。〕真芦荟〔苦寒清热，湿润滋燥。同以朱砂清镇下坠之剂，自然热结开通。研细，一两四钱。〕朱砂〔研细。一两。滴好酒少许，和丸小豆大，天晴时修合。每服一钱二分或三钱。白汤送下。朝服暮通，暮服朝通。〕此清热下通之缓剂。此方亦实热秘结者宜之。只行一、二次，甚为稳当。但味极苦，最难服，胃弱者恐不能胜。

　　养阴清热润燥汤〔见燥。〕治一切虚热秘结，随症加减。

　　如内热甚，可加蔗浆或梨汁。

　　生地蜜油饮 治老人津液干枯，及产后大便秘结。

　　生地〔四两作小块。〕芝麻油〔四两，入生地同煎，以浮起油面为度，去地，将油倾入大碗。〕加生白蜜〔两许。〕调滚汤〔一碗。〕同油顿饮。或独用生地〔三、四两。〕煎汤顿饮亦效，再加松子仁〔一两。〕更佳。

　　此二方一切虚，热秘结可采用。

　　橘杏汤 治气滞不通，大便秘结〔三焦相通，不过一气。气闭则大便亦闭。〕橘红〔利气。二、三钱。〕杏仁〔利气而兼润燥。五钱至一两。〕宜加枳壳〔一、三钱。〕苏子〔炒研三、五钱。〕磨真沉香汁数匙冲服。麦冬、蔗浆、梨汁皆可用。

　　此利气而兼润燥之剂也。

　　养血祛风润燥汤〔自制。〕治风燥秘结。

　　秦艽〔二、三钱。〕胡麻〔炒研。三、五钱。〕鲜首乌〔养血祛风，五钱至一两。〕生地〔凉血润燥，三、五钱。〕松子仁〔五钱至二两。研烂调服。〕牛乳〔补血润燥。一杯或牛酥一、二两。〕梨汁〔治风热，利大肠。一杯。〕此方素患风热，大便秘者甚宜，不用风药者，治风先治血，血行风自灭。若用风药，则燥复伤血，而大便愈秘矣。

　　八味地黄丸〔见不能食。〕治冷秘。〔必畏寒厥冷，喜饮大热，小便清白，脉沉小迟者，方作寒医。〕宜加肉苁蓉。〔一、二两。〕此方果属冷，气横于大肠，凝阴固结不通者，可用之。然此症甚少，勿概混投。愚谓当先用肉苁蓉三两，性温人肾为君，酒煎，润燥，调服沉香末三钱，益命门真火为臣，亦可散其凝阴之气。如不应，然后投以八味。所谓病宜用热，必当先以温药探之也。

　　卷十五·数集　大便秘结

　　举例

　　一 一人服五加皮酒，遂患大便秘结，四、五日来，腹中胀闷。用大黄〔一钱。〕通后又结。士材曰：肾气衰少，津液不充，误行疏利，是助其燥矣。以六味加人乳，〔一杯。〕白蜜〔一两。〕三剂而通。

　　二 一老人大便燥结，胸中作闷。仲淳曰：此血液枯槁之候。用肉苁蓉三两，煎汤顿饮，大便通，胸中快然。

　　三 一人患脾约便艰。嘉言用胡麻、首乌、苁蓉、山药等，四剂即润。盖缘肠中少血多气，与药适宜，故效敏捷。

　　四 一宗室妇人，年几六十，平生苦肠结病，旬日一行，甚于生产。服养血润燥药，则泥膈不快：服硝、黄通利药，则若罔莫知，如此三十余年。时珍诊之，其人体肥盛而多忧郁，时吐酸痰碗许，乃宽。又多火病。此乃三焦之气壅滞，有升无降，津液皆化为痰，水饮不能下润肠间故也。用牵牛末、皂荚煎汤泛丸与服，即便通利。自后但觉肠结，一服即顺，亦不妨食，且复精爽。盖牵牛能走气分，通三焦，气顺则痰遂饮消，上下通快矣。

　　五 一人多素酒色病，下极胀痛，二便不通，不能坐卧，立哭呻吟者七昼夜。用通利药不效。时珍曰：此乃湿热之邪在精道，壅滞隧路，病在二阴之间，故前阻小便，后阻大便，病不在大肠、膀胱也。乃用楝实、茴香、穿山甲诸药，入牵牛加倍，水煎服之，一剂而减，三剂而平。牵牛能达右肾命门，走于精隧，人所不知。

　　卷十五·数集

　　大便血

　　大便下血，血清者，谓之肠风；血浊者，谓之脏毒。盖此风非外来之风，乃肠中热极则生风也。毒非痈疽之毒，因大肠积热，猝难开解，下血不止，故有脏毒之名也。按经言：结阴者，便血。盖气为阳，血为阴，邪热结于阴分，故当便血。初起宜清热凉血为主，久远不愈，阴分大伤，当滋阴〔二地、龟甲。〕养血〔枣仁、白芍。〕清热〔银花、麦冬。〕佐以酸敛收涩〔萸、味、首乌。〕引导〔或肚入莲肉，或脏入槐花，煮烂为丸。〕之品。丹溪云：凡治下血，不可纯用寒凉，必加辛味升举药为佐。虞氏云：人身精血，皆生于谷气，脾胃统血，久病虚弱，必资归脾、补中等汤，脾胃气旺，则能摄血而不下行矣。虽方书论血，从下流为顺，易治，若大下数升，形肉枯槁，面浮肢肿，喘息脾泄诸症悉至，正所谓轻则易治，甚则难痊。

　　槐榆生地汤〔自制。〕治肠风脏毒下血。〔仲淳云：属湿热。〕槐花 地榆 黄芩 银花〔清热除湿。〕生地 白芍 生鸡子〔补阴凉血。〕甘草〔调和诸药。〕荆芥〔能入血分。性升上行。炒焦。〕荷叶蒂〔补助脾胃，升发阳气。〕热甚，加犀角、黄连，或用猪脏丸服。〔另用槐花填入脏中煮烂。去槐花，捣和丸药。取其引入大肠。〕此方清热除湿凉血。佐以升举，便血初起者甚效。《广笔记》载一方，治便血，或因酒毒发者。先用黄连酒炒为末，空心白酒调服三钱，忌荤腥，一日服后必腹痛，去血愈多；复用白芍一两，白术五钱，甘草三钱，同炒拣开、先以白芍煎服，腹痛自止；后用术草煎服必愈。补胃气则阳明调，而便血自止。

　　广笔记方 治肠风甚效。

　　人参〔一、二、三钱。〕黄 〔蜜炙，三钱。〕甘草〔补气以摄之。炙一钱。〕生地〔四钱。〕麦冬〔五钱。〕地榆〔凉血。以止之。酒洗。〕白芍〔酒炒。各三钱。〕当归〔血去多，则补益之。〕萸肉〔各二钱。〕北五味〔血滑脱则酸敛之。八分。〕荆芥〔炒黑一钱。〕柴胡 白芷〔血下渗则升举之。各五分。〕此方补气养血，滋阴清热，酸敛升举，诸法尽备，以治便血，自神效也。

　　八仙长寿丸〔见虚劳。〕宜加首乌〔益血而涩。〕白芍〔凉血而敛。〕莲肉〔补脾止血〕女贞子 龟甲胶〔益阴除热。〕可用槐花煮猪脏，〔法同上方。〕加黄蜡〔涩能止血。〕丸服。

　　此方滋阴养血清热，佐以酸涩，便血久远者宜之。或左归丸饮，人参固本丸等方，俱可参酌上药用之。一方、只用北五味、熟地等分为丸，服久必效，如虚人初起，胃弱难胜苦寒药者，用以上等方，须去酸涩之品。

　　归脾丸〔见虚劳。〕补中益气汤〔见泄泻。〕便血过多，脾胃虚弱者，选而加减用之。

　　宜加莲肉、糯米、白芍、麦冬、五味、龟甲之属。

　　此二方皆补脾以统血之治法也。均宜加滋阴凉血酸敛之药以治之。要之去血过多，阴分大伤，若但用补气健脾温热等药，则阳愈旺而阴愈消矣。

　　卷十五·数集　大便血

　　举例

　　一 一人久患肠风，百药不效，用人胞〔一具煮烂。〕侧柏〔向东南者二斤，同胞捣烂，晒干为末。〕二味蜜丸，空心淡盐汤服〔五钱。〕顿愈。〔治弱症吐血亦效，〕二 一童子病内伤，大小便俱血。用桃仁、红花，病愈甚。仲淳曰：血既下行，奈何又重伤之，伤之则补之而已。以生地、牛膝、杜仲、续断等药饮之，稍平而腹痛不已。因加人参，〔二钱。〕一剂即止。此经言强者气行则愈之验也。

　　三 一人大便下血甚多，面色痿黄，发热倦怠，盗汗遗精。士材诊之曰：脾虚不能统血，肾虚不能闭藏，法当以补中益气，五帖并一而进之。十日汗止，二十日血止。再以六味地黄丸，间服一月而安。

　　卷十五·数集

　　痉

