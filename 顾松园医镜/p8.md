<!-- { "loadSidebar": true } -->
　　王不留行 〔苦平，入肝经。〕能下乳汁，〔古云：穿山甲、王不留，妇人服了乳常流。〕可消痈毒，〔活血之功。〕通血脉，走而不守，虽有王命亦不能留其行也，故妇人难产每用之。

　　孕妇及失血家并忌。

　　刘寄奴 〔苦寒，入肝、脾二经。〕能破血下胀，敷金疮出血。

　　速走之性，又在血分，多服则令人痢。

　　京三棱 〔苦平，入肝、脾二经。醋炒。〕下血积如神，化坚癖为水。〔破血散血，能治一切凝滞有形之坚积。从气药则治气，从血药则治血。〕能泻真气，虚者勿服。东垣五积诸方，皆有人参赞助，如专用克削，则脾胃愈虚，积安得去乎。

　　孕妇勿服。

　　蓬莪术 〔辛苦温、入肝经。或醋或酒炒。〕治积聚诸气，疗心腹作痛，〔其功能行气破血，散结消积，为气中之血药。〕磨积之要药。虚人当与健脾胃补元气之品同用，乃无损耳。

　　使君子 〔甘温，入脾、胃二经。〕杀诸虫，治疳积。〔空腹食数枚，虫皆死而出，疳积，脾虚胃弱所致，甘温能补胃健脾，不苦不辛，而能杀虫，此所以为小儿上药也。〕服后忌饮水，犯之即泻。

　　旋复花 〔一名金沸草，咸寒，入肺、大肠二经。去蒂焙，煎成须绢滤清服之。〕治胶痰，〔咸能软坚。〕祛留饮，〔咸能润下。〕除噫气，〔性能下气也。〕利大肠。昔人言其祛头目风，行水治肿，亦走散之药。

　　虚者不宜多服。

　　半夏 〔辛温有毒，入脾、胃、心、胆四经。反乌头，忌羊血饧糖。洗净滑液，姜汁炒。〕治痰饮之咳嗽，〔寒痰、湿痰，或因留饮致咳，宜用之，若阴虚痰嗽者大忌。〕止胃冷之呕吐，〔因胃停积冷痰留饮致吐，宜用，若由胃热火冲而呕，则忌之。〕疗痰厥头痛眩晕，〔湿痰厥逆而上，则上实而为痛为眩为晕，此为对症，若因血虚火痰而致者，用之则误。〕除留饮胸满短气，〔膈有留饮湿聚则为满闷，射肺则为喘为咳，阻气不布，而为短气，此为的药；若非留饮满闷，阴虚气喘气短，投之立祸。〕燥湿消痰祛饮之要药。

　　古人有三禁，谓血家、渴家、汗家是也。若无脾湿，且有肺燥，误服半夏，悔不可追，谨之戒之。又有似中风热痰壅盛，此属阴虚者居多，大忌犯之，能堕胎，孕妇亦忌。每见世医，执丹溪言二陈汤治一身之痰，见痰即用，不知世之患燥痰甚多，惟此一味贻害不少，特表着误。

　　南星 〔辛苦温有毒，入肝经。火炮则毒性缓。〕入肝祛风痰，九制则燥性减。〔性烈而燥，须用牛胆九制。〕因痰凝结核，〔不据何处，或大或小，或软或硬，不痛不痒，其色白者，乃痰块也。〕频涂则块渐消。〔同半夏、海藻、昆布、大黄等为末，醋涂自消。〕非西北方真中风，大忌。破血堕胎，孕妇戒用。

　　海藻 〔苦咸，寒，入肝、胃、肾三经。反甘草。〕消瘰 瘿瘤，除卵肿疝疼。〔苦能泄结，咸能软坚，寒能除热故也〕。

　　脾家有湿者勿用。

　　昆布 〔咸寒，入肝、胃、肾三经。洗净。〕瘿坚如石者，非此不除；老痰成噎者，用之可祛。

　　散结软坚，除热之品，与海藻相同，多服令人瘦削。

　　常山 〔辛苦寒有毒，入肝经。酒炒令透，则不发吐。〕驱痰饮有灵，截疟疾必效，〔无痰不成疟，善祛老痰积饮，故能截积年久疟有神〕。散瘴气寒热，治项下瘿瘤。〔散瘴邪祛老痰之功。〕其性暴悍，最损真气。截疟宜同补药用。虚人及孕妇大忌。

　　草豆蔻 〔辛温。入脾、胃二经。炒研。〕散冷滞之气，止心腹之疼。

　　性温热，气芳烈，因火热作痛者忌用。

　　肉豆蔻 〔一名肉果。辛温，入脾、胃、大肠三经。面裹煨透。忌铁器。〕暖脾胃而消宿食，固大肠而止泄泻。

　　病患有火，泻痢初起，皆不宜服。

　　益智仁 〔辛热，入脾、肾二经。盐水炒研。〕温中进食，〔古人进食，必先益智，为其于土中益火故耳。〕益脾补肾，〔芳香归脾，辛能润肾。〕摄涎唾，〔脾为涎，肾为唾，补益二脏，则脾能统摄，肾能纳气归元，不致泛滥上溢矣〕。缩小便。〔小便频数淋沥，因于肾气不固，须佐补肾药用。〕功专补火，非脾肾虚寒者大忌。

　　蛇床子 〔辛苦温，入脾、肾二经，地黄汁拌蒸三次后黑色乃佳。〕善起男子阳事痿，〔性善益阳，治痿有奇功，不可以贱而忽之。〕能温妇女子宫寒。〔阴有寒冷，蜜丸绵裹纳入阴中。〕止白带，〔带下如鸡子清不臭者宜之。〕而擦疮癣；洗阴痒，〔用猪肝葱椒油煎，先纳阴户片时，以引虫出，然后同白矾煎汤频洗，男子阴汗阴囊痒湿，并洗有效。〕而浴癫风。

　　温燥之品，相火易动者勿服。

　　兰叶 〔辛甘微寒，入肺、胃二经。解牛马肉毒。〕止消渴必用，〔芳香清润，生津止渴。〕散郁气最良。〔辛芳故能散结开郁。〕开胃称神，〔芳香而不燥也。〕利水颇效。〔肺气郁结，则上窍闭而下窍不通，清肺开郁，水道自利。除胸中痰癖。〔胃气莞滞，则水谷不能以时化，而为痰癖也〕。消痈肿蛊毒。〔散结清胃之功。〕白前 〔辛甘平，入肺经。汤泡去须焙。〕胸胁逆气能除，〔长于降气故也。〕咳嗽上气可安。〔咳则气逆痰随上壅，但坐不得卧，喉如水鸡声者，服之立愈。〕性无补益，肺因邪客、痰壅者宜之。

　　若由气不归元所致者忌用。

　　白薇 〔苦咸大寒，入胃经。〕治中风支满神昏，〔阴虚火旺，热极则生风。火气燔灼，故心下支满，痰随火涌，故神昏不知，益阴除热则愈。〕除邪气寒热酸疼。〔热邪伤人，阴气不足，则阳独盛而为热；心肾俱虚，则热收于内而为寒；寒热作则荣气不能内荣，而肢体酸疼，是热淫于内，故治以咸寒。〕遗溺血淋俱用，〔皆热在下焦所致，益阴除热自安。〕调经种子宜征。〔经水先期，乃因血热，不孕，多由阴虚内热，荣血日枯之故。益阴除热，则血自生旺，而令能孕矣。〕凡天行热病后，余热未除，及温疟瘅疟，久而不能解者，必属阴虚，除疟邪药中，类中风除热药中，俱宜加入。

　　中寒泄泻者勿用。

　　白芨 〔辛苦涩微寒，入肝经。反乌头。〕肺伤吐血宜征，〔色白性收，合乎秋金，故入肺止血，兼辛则收中有散。〕痈肿排脓必简。〔能入血分，有泄热散结，去腐逐瘀之功〕。痈疽溃后，勿同苦寒药用。

　　白癣皮 〔苦寒，入脾经。〕治痹症死肌筋挛，〔地之湿气感人则害人皮肉筋脉，此药善除湿热故主之也。〕理热毒风辣癞疥癣。〔寒能除热，苦能杀虫，故也。〕下部虚寒之人，虽有湿症勿用。

　　苦参 〔苦大寒，入肾经。反藜芦，泔浸焙。〕除热，去湿、杀虫，〔味至苦故杀虫。〕止泪医疸治痢，〔肝热除则泪自止，湿热去则黄自退，以其能泻血中之热，故治肠癖下血痢。〕疗足肿作疼欲脱，〔除热去湿之功。〕除身发风疹癞疾。〔皆除热凉血杀虫之效。〕至苦大寒伤骨，无大热者勿用。

　　旱莲草 〔甘酸冷，入肝、肾二经。〕益阴凉血，黑发乌须。〔血热则须发易白，又其汁黑，故为变白之上药。〕止溺血而治赤痢，医痔痛而疗肠风。〔皆益阴凉血之功。〕炎疮血出，敷之即已；〔血凉则止。〕头风脑漏，滴鼻可安。〔鼻窍通气于脑，故捣汁滴入。使热解而愈。〕阴寒冷药，不利肠胃，便溏食少者戒用。

　　夏枯草 〔辛苦寒，入肝经。〕治目痛羞明，〔有补养肝血除热之功。〕消瘰 痈毒。〔辛能散结，苦寒能下泄除热。〕久用亦伤胃气。

　　谷精草 〔辛微温，入肝、胃二经。〕治翳膜、〔睛生白翳也，〕雀盲，〔至夜即不见物，并无翳也。〕疗头风齿痛，〔辛散之功。〕补养肝气为治目病之上药。

　　决明子 〔咸平，入肝、肾二经。〕治青盲，〔俗名青昏。〕翳障，除赤肿泪流，益阴除热，决有明目之功。

　　木贼草 〔甘苦平，入肝经。〕专退目翳，〔为搓擦之需故也。〕善能发汗。〔中空而轻，有升散之功。〕伐肝之品，不宜久用。

　　蒲公英 〔甘平，入肝、胃二经。〕专治乳岩痈毒，〔凉血解毒之功。〕主涂恶刺肿疼。〔千金方云：余以手背偶触庭木、遂痛难忍，十日疮高硕，以此涂之即愈。〕紫花地丁 〔辛苦寒，入心、肝二经。〕疔痈必简，敷服皆奇，外科圣药。

　　甘蕉根 〔甘大寒，入胃经。宜捣汁入药用。〕治时疾热狂烦闷，〔甘寒清解阳明邪热之功。

　　〕疗小便血淋涩痛，〔凉血除热之效。〕止消渴而除黄胆，〔亦取其甘寒清胃也。〕消肿毒而涂赤游。

　　〔同硝、黄涂一切痈肿，小儿赤游，其效如神〕。

　　痈肿阴症，不 肿，不发热者忌用。

　　大黄 〔苦大寒，入脾、胃、肝、大肠四经。若邪气在上，必用酒浸，引上至高之分，驱热而下。如生用，则遗至高之邪热，是以愈后或头肿，或目赤，或喉痹，或膈上热疾生也。锦纹者佳〕。

　　泻肠胃实热，大便不通，〔必转失气，脐腹满痛。手不可按者，方可用之。〕治初痢腹痛，里急后重。

　　〔祛其积滞，则痢自止。伤寒协热下痢，热结傍流，荡其热邪，涤其热结，亦自愈，皆通用之法也〕。下瘀血，〔故桃仁承气汤用之。〕除宿食，〔故三黄枳术丸用之。〕利水肿，〔故舟车丸用之。〕疗诸火疮，并目疾，涂诸火丹及肿毒。大苦大寒，长于下通，故为伤寒、温病、热病，实热结于中下二焦，大便不通，及一切有形积滞，并血分积热，发为痈肿诸疾之要药，有拨乱反正之功。

　　其性峻利猛烈，长驱直捣，苟非血分热结，六脉沉实者，切勿轻与推荡，戒之戒之。

　　牵牛 〔苦寒，有毒。入肺、肾、大肠三经〕、下虫积有神，涂雀斑〔面上黑子。〕颇效。

　　辛辣迅速下泻之毒药。东垣深戒此品，慎勿轻用；孕妇大忌。

　　甘遂 〔苦寒，反甘草。面裹煨。〕伤寒水结胸症，非此不除；〔驱水逐饮之功。用一分，不下渐加。〕痰迷心窍发狂，投之甚效。〔不嫌药之峻历者，以病势太甚，所谓有病则病当之也。

　　〕迅速下泻之毒药，中病即止，过则必有大祸。凡水肿以甘遂末涂腹绕脐，内服甘草汤，即水下肿消；二物相反，而感应如神，其峻可知。

　　孕妇大忌。

