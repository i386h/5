<!-- { "loadSidebar": true } -->
　　滑石（三分）　二味杵为散，日三服。又云：水之为病，其脉沉者属少阴，浮者为风，无水；虚胀者为气水，发其汗即已。脉沉者宜麻黄附子汤（麻黄　甘草　附子）。浮者宜杏子汤（杏子汤阙，尤在泾云：恐是麻黄杏仁甘草石膏汤）。石水，其脉自沉，外证腹满不喘（经云：肝肾并沉为石水。其水积胞中，坚满如石。不上大腹，在厥阴部分，即少腹疝瘕之类是也。不知者每治他病，误动其气，上为呕吐而致死也。按风水、皮水，脉皆浮，风水自汗恶风，皮水不恶风。正水、石水，其脉皆沉；正水自喘，石水不喘；又当一身悉肿，四肢肿，跗踵，腹满；细微辨之）。黄汗之水如黄柏汁，其脉沉迟，发热，胸满，四肢头面肿，久不愈，必致痈脓，　芍桂酒汤主之黄　（五两）　芍药　桂枝（各三两）　苦酒（一升），桂枝加黄　汤亦主之（黄汗一症，脉阴症阳，后世名之痹水是也，再当参黄痹门）。里水者，一身面目黄肿，其脉沉，小便不利，故令病水。假如小便自利，此亡津液，故令渴。越婢加术汤主之（即越婢东加白朮）。心水者，其身重而少气，不得卧，烦而躁，其人阴肿（嘉言曰：水在心之部，则郁心火明灼之化）。肝水者，其腹大，不能自转侧，胁下腹痛，时时津液凝生，小便续通（水在肝之部，则郁肝木发生之机）。肺水者，其身肿，小便难，时时鸭溏（水在肺之部，则孤阳竭于外，其魄独居）。脾水者，其腹大，四肢苦重，津液不生，但苦少气，小便难（水在脾之部，则阴竭于内而谷精不布）。肾水者，其腹大脐肿，腰痛不得溺，阴下湿，如牛鼻上汗，其足逆冷，面反瘦，大便反坚（水在肾之部，不但诸阳退伏，即从阳阴亦退伏，孤阳独居于下，而隔绝也）。诸病水者，渴而下利，小便数者，不可发汗。又云：诸有水者，腰以下肿，当利小便；腰以上肿，当发汗乃愈（以上仲景治水诸法：皆以脉病为本，量轻重虚实而施治；如黄　、白朮、乃实脾温卫以行其水也；麻、桂、石膏，和其营卫之偏以行其水也；附子、细辛，温经扶阳以行其水也；较之后人，宜攻其水，何啻天壤）。丹溪云：因脾虚不能制水，水溢妄行，当以参、朮补脾，气得实则自能健运，自能升降；运动之枢转，则水自行，非五芩之行水也（按：丹溪治水诸法，专以补为主，实王道也。若水气淫溢，滔天汹涌者，必欲行水来掩土之法，殆矣。仲景诸方，行水以救土，其功为何如耶）。肿病不一，或偏肿，或四肢肿，或头面脚肿，皆为水气。然有阳水、阴水之分，或风虚、风湿之异，不可不辨也。遍身水肿烦渴，小便赤涩，大便多闭，此属阳水，导水茯苓汤（赤茯苓　麦冬　泽泻白朮　桑皮　紫苏　槟榔　木瓜　大腹皮　陈皮　砂仁　木香　灯心　重者可用药五两，再加麦冬至二两五钱，用水一斗，煎至一大碗）；重则疏凿饮子利之，以通为度。亦有烦渴，而大便已利者，此不可更利，宜五茯苓散，加木通、腹皮之类。遍身肿，不烦渴，大便自调，或溏泄，小便虽少而不赤涩，此属阴水，宜实脾饮（浓朴　白朮　木瓜　大腹皮茯苓　附子　木香　炮姜　草果　甘草　姜　枣）。小便多少如常，有时赤，有时不赤，至晚则凝赤，却无涩滞者，亦属阴也，不可递补，木香流气饮（见底门），继进复元丹（按：复元丹较实脾饮更多桂心、吴萸芋、川椒、茴香，当裁酌用）。若大便不溏，气急胀满，宜四磨饮，下黑锡丹（按：阴水者，少阴肾中真阳衰，北方之水不能封蛰收藏而泛滥无制耳。倘肾气不温，灭顶之凶，实脾饮实土以提水总属第二义，复元丹补脾温肾兼行，较之稍胜。然不用茯苓，仍用浓朴、槟榔，终落时套）。四肢肿谓之肢肿，宜五皮饮（大腹皮　赤茯苓皮生姜皮　陈皮　桑白皮各钱半　按五皮饮，今人以为通治水肿之法，盖能宣行脾肺之气兼利水耳），加姜黄木瓜。面独肿，苏子降气汤；兼气急者，尤宜加磨沉香汁。有一身之间，惟面与两脚浮肿，早则面甚，暮则脚甚，此风湿也，当辨别阴阳，辨其大小便之利否，用除湿汤，五皮饮或苏子降气汤选用。面目手足俱肿，导滞通经汤木香　白朮　桑皮　陈皮（各五钱）　茯苓（一两）。感湿而肿者，其身虽肿，而自腰至脚又重，腿胀满尤甚于身，气或急，或不急，便或溏，或不溏，宜通利小便为佳，胃苓东加木瓜、防己、腹皮（再当详寒湿热分治）。

　　因气而肿者，其脉沉伏，或腹胀喘急，气分香苏饮桑皮　陈皮　茯苓　香附（各一钱）　苏叶（钱半）　桔梗　枳实（各五分）　草果（钱半）。饮食所伤而肿，或胸满，或嗳气，宜消导宽中汤（白朮枳实　浓朴　陈皮　制半夏　楂肉　神曲　麦芽　莱菔子　姜）。不服水土而肿者，胃苓汤加味五皮饮（即五皮饮加五加皮、木瓜、防己）。有患生干疮，用药太早，致遍身肿，宜消风败毒散（即人参败毒散加防风、荆芥），再当分其热胜、湿胜、脾虚、血虚，施治。肺经有湿，遍身肿胀者，续随子丸〔人参　防己　赤茯苓　槟榔　续随子　海金沙（各五钱）　葶苈子（二两）〕　枣肉丸。以上数条为有余之症。大约病后浮肿，此系脾虚，宜加味六君子汤白朮（三钱）　人参　黄　（各钱半）　茯苓（三钱）　陈皮　半夏曲　白芍　木瓜　炙草　大腹皮　姜　枣。

　　有脾肺气虚，不能通调水道者，补中益气汤补脾肺，六味丸补肾（挟阳虚恶寒脉沉细者加附子）。有心火克肺金，不能生肾水，以至小便不利而成水症者，用人参平肺散以治肺，滋肾丸以滋小便。若肾经阴亏，虚火烁肺金而小便不生者，用六味地黄丸以补肾水，用补中益气汤以培脾土。脾肺之气交通，则水谷自化。二经既虚，渐成水胀。又误用行经分利之药，以致小便不利，喘急痰盛，以成蛊症，宜加味肾气丸主之。以上数条为不足之症（不足者，正气不足也。有余者，邪气有余也。邪之所凑，其气必虚，故以不足之法治有余则可，以有余之法治不足则不可）。慎斋云：凡肿胀之症，先从脚下肿者，湿热在下，宜先温补脾肺五六剂，次以补中益气汤和之，后以五苓散利之。先从身上肿者，湿热在上，宜先利其湿热一二剂，口渴加紫苏，次用补脾胃药。大抵脉浮而无力，当汗，用五积散；脉沉而无力，当用四君子和中丸。海藏水气问难云：身半以下肿者，当利小便；身半以上肿者，当发汗。如肌肉之外，皮肤之里，自手至足，一身皆肿，当作何治？答曰：亦宜汗之也，与身半以上同法（嘉言曰：水肿有当发汗散邪者，不效，兼实其卫，致水随汗浸淫皮腠，不复顺趋水道，其害最大），疏凿饮子（治通身水肿，喘呼气急，烦躁口渴，二便不通，服热药不得。泽泻　商陆根赤豆　羌活　大腹皮　椒目　木通　秦艽　茯苓皮　槟榔各一钱）。秘方石苇散，利小便甚捷石苇（醋炒二钱）　杨树簟（炒七钱）　郁金酒（二钱）　木香（三钱）　蜗牛（烧灰五分）　麝香（五厘）　一方用石苇、木香（二味为末），白汤下（一钱二分）。苍戟丸治水肿，行水燥脾大戟（二两）　苍朮（二两）

　　沉香（五钱）　陈米糊丸，酒下二钱。一法用陈大麦卡复煎为末，每服二钱，酒下。一方用大戟二两、打碎苍朮四两，米泔水浸，切片同一处入罐内，加水煮三炷香，取出去大戟，将术晒干，又浸又晒。无药为度，则以苍朮一味为丸，或研末，酒送下，忌盐、醋、甜物百日方可。以上五方皆劫剂也，非湿热痞甚、痰涎阻气及壮热者，不可轻用。呜呼！世俗之医，因病急求一时之效，以破气去水为功，不知过一二日则病复至而不可救药矣！万不得已，亦当以参、朮补气之药以补其后。至舟车神佑诸法，一概不选用，庸俗以至欲求近功以杀人也。

　　薷术丸治风水、气水、暴水，通身肿胀，服至溲利为效。用香茹一斤，水一斗，煮烂，取汁，漫火熬成膏，加白朮末八两，为丸如桐子大，每服一二十丸，日五服，夜二服，沉香琥珀丸（治一切水肿急难，小便不通。琥珀　杏仁　紫苏　赤苓　泽泻（各一钱）　葶苈　郁李仁沉香（各钱半）　陈皮　防己（各七钱）　共为末，麝香为衣，每服二十五丸，加至五十丸，人参汤送下，量病患虚实加减，乌鲤汤治水气四肢浮肿。乌鲤鱼（一尾）　赤小豆　桑白皮　白朮　陈皮（各一钱）　葱白（五根）　用水同煮，先吃葱，后饮药，以上三方，虽专以利水为上，较上诸方相去天壤，故选录之。调营散治瘀血留滞，血化为水，四肢浮肿，皮肉赤纹，名曰血分蓬术川芎　当归　前胡　白芷　槟榔　赤芍　桑皮　瞿麦　大腹皮　赤苓　葶苈（各一钱）　大黄（钱半）

　　细辛　官桂　炙草（各五分）　姜（三片）　枣（三枚）。按瘀血化水，血赤缕外现，不去其水，势必不瘀之血亦同感化矣。此方只作一服，原不欲多用。倘服后不减，未可再服。且再用活血补气之药调三五日，徐进此药。虚甚者，必参、附合用，得大力主持其间驱逐之，始能建功也。诊目窠微肿如卧蚕之状曰水，足胫肿曰水，颈肿喘急曰水，脉得诸沉，当责有水，身体肿重，水病脉出者死（按：少阴肾水本沉，忽转沉之乌有而反外出者，则主死也。如风水、皮水等症，脉之浮大且洪者，岂亦主死耶）。阳水兼阳症，脉必沉数。阴水兼阴症，脉必沉迟。水病脉得洪者可治，微细者不可治（又云：浮大轻者生，沉细虚小者死。又云：实者生，虚者死）。唇黑则伤肝（又云：人面黑者，肝绝也），缺盆平则伤心（又云：两手无脉，心绝也），脐出则伤脾，足心平则伤肾（又云：足肿如瓜者，肾绝也），背平则伤肺（又云：两眉　起，肺绝也），凡此五伤，必不可治。从四肢归入腹者，大便溏泄者，男从脚上起，女从面上起，皆不治。慎斋云：以手按之，随手即起者，水也；顷时而起者，气也；成窠不起者，湿也。臌胀一名蛊胀，即单腹胀也。（六元经纪论）云：脾乃阴中之太阴，同湿土之化，脾湿则臌满食不化。天为阳为热，主运化也；地为阴为湿，主长养也：无阳则阴不能生化，故云脏寒生满病。（调经篇）云：因饮食劳倦伤脾胃，始受热中，未传寒中，皆由脾胃之气虚弱，不能运化精微，而致水谷聚而成胀满。经云：腹满　胀支膈　胁，下厥上冒，过在足太阴阳明，乃寒湿郁遏也。（脉经）云：胃中寒，则胀满。又云：诸胀腹大，皆属于热者，何哉？此乃病机总辨。假令外伤风寒，有余之邪自表转里，寒变为热，而作胃热腹满，仲景以大承气汤治之。亦有膏粱之人，湿热郁于内，而成胀满者，此热胀之谓也。大抵寒胀多而热胀少，治者宜详辨之。

