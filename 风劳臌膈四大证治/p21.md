<!-- { "loadSidebar": true } -->
　　小便癃闭，当辨虚实、新久、气血异治，大抵属热者多。丹溪六法，有热，有湿，有气结于下，宜清，宜燥，宜升，有隔二、隔三之治。其滋阴，泻膀胱，此正治也；清肺生水，此隔二之治；燥脾健胃，此隔三之治。又分气虚血实，痰气闭塞，皆宜吐之，以提其气，气升则水自降，盖气承载其水者也，皆用本证药，先服后吐，如气虚用参、朮、升麻之类。东垣云：小便不通，皆邪热为病，分在气与血而治之，以渴与不渴而辨之；如渴而不利者，乃热在上焦气分；不渴而至小便不利，热在下焦血分也。热在上焦，当用淡味渗泄之药而清其化源，如茯苓、车前、琥珀、灯心之类是也。热闭下焦，当滋其阴，滋肾丸之类是也。经云；三焦者，决渎之官，水道出焉。膀胱者，州都之官，津液藏焉。气化则能出矣。盖上焦者，肺也，主行营卫，通调水道，下输膀胱。中焦者，脾也，〔内经〕云：脾病则九窍不通，小便不利。下焦属肾，肾与膀胱相表里也。由是言之，三焦所伤之邪不一，气之变化无穷，故当随处治邪行水，求其气化，亦无穷也。大要在乎阴与阳无相偏负，然后气得以化。若方盛衰论曰：至阴虚，天气绝，至阳盛，地气不足。夫肾肝在下，地道也；心肺在上，天道也；脾胃居中，气交之分，其在上之阳不交于阴，则在下之阴无以为化，而水道其能出乎？启元子无阳阴无以生，无阴则阳无以化。东垣之用滋肾丸，存阴之药，是滋其阴以化其阳之义也。香参散治脾虚胀满。人参（一两）　沉香（二钱五分）　新瓦上焙，为细末，每服四钱，水煎服。（滋肾丸：知母　黄柏　肉桂　又名通关丸。） 

　　
