<!-- { "loadSidebar": true } -->
　　而后人沿习成风，偏重苦寒，凡遇虚火虚热，阴虚阳亢之症，动辄以黄柏补肾，知母清金，未能补肾家之真水，而反制肾家之真火。夫肾者坎象也，一阳陷于二阴之间。此二阴者真水也，一阳者真火也，真水次第而生肝木，肝木又上生心火，真火次第而上生脾士，脾士又上生肺金。故人生之本，从下而起，如天地之法象，如羲皇之画卦。故肾之为脏，合水火二气以为用，为五脏六腑之根源。真水不可灭也，真火独可熄乎？然救此者，又执立斋补火之说，着左归右归丸，皆不离乎桂、附，而罔顾其人之有郁火，无郁火，有郁热，无郁热，更罔顾其人曾经伤肺，不曾伤肺。夫虚火可补，理则宜然，如古方补中益气，参、　、朮、草之甘温以除大热，而终不闻以辛热之剂抱薪救火者也。惟绮石先生执两端以用中，合三部以平调，其清金保肺，无碍中州之土，此其用丹溪法而不死于丹溪也。其曰培土调中，不损至高之气，此其用东垣法而不死于东垣也。其曰金行清化，不觉水自流长，乃合金水于一致也。其曰三脏既治，何虑木火乘时，乃统五脏以同归也。但主脾、主肾，在先贤颇多发明，而清金保肺一着，尚未有透发其精微者，故先生于肺论治独详。此治劳之三本，不可不重也（出虚劳秘旨）。

　　赵养葵相火龙雷论曰：火有人火，有相火。人火者，燎原之火也．，相火者，龙火也，雷火也；得湿则KT　，遇水则燔，不知其性，而以水折之，以湿攻之，适足以光烛天，物穷方止矣。知其性者，以火逐之，焰灼自消，灾光扑灭。古书泻火之法，意盖如此。今夫率以黄柏治相火，殊不知此相火者，寄于肝肾之间，此乃水中之火，龙雷之火也。若用黄柏苦寒之药，又有水灭湿伏，龙雷之火愈发矣。龙雷之火，当浓阴骤雨之时，火焰愈炽，或烧毁房屋，或击碎木石，其势诚不可抗。惟太阳一照，火自消灭，此得水则炽，得火则灭之一验也。又龙雷至五六月而启发，九十月而归藏，盖冬时阳气在下，尤雷就其火气而居于下；夏时阴气在下，龙雷不能安其身而出于上。明于此义，故惟八味丸，桂附与相火同气，直入肾中，据其窟宅而招之。同气相求（此即水就湿、火就燥之意），安得不引之归源耶？人非此火不能有生。世人皆曰降火，余独以地黄滋养水中之火。世人皆曰灭火，而余独以桂附温补天真之火。千载不明之论，余独发明之。阴虚发热论曰：世间发热，类伤寒者数种，治各不同，此论外感者也。今人一见发热，皆作伤寒，率用汗药以发其表。汗后不解，又用表药以凉其肌。虚症若是，岂不殆哉？自东垣出，而发内伤补中益气之论，此用气药以补气之不足者也。至于劳心好色，内伤真阴，真阴既伤，则阳无所附，故亦发热。其人必面赤躁烦，口渴引饮，骨痛，脉数而大，或尺脉数而无力者是也。惟丹溪发明补阴之说，以四物东加黄柏、知母，此用血药以补血之不足者也。世袭相因，屡用不效，何耶？盖因阴字认得不真，误以血为阴耳。当作肾中之真阴即先天也。〔内经〕曰：诸寒之而热者，取之阴；诸热之而寒者，取之阳；所谓求其属也。王太仆先生注曰：大寒而盛，热之不热，是无火也。大热而盛，寒之不寒，是无水也。又云：倏忽往来，时发时止，是无火也。昼见夜伏，夜见昼止，时节而动，是无水也。当求其属而主之，无火者宜益火之源，以消阴翳；无水者宜壮水之主，以制阳光；必须六味、八味二丸，出入增减，以补真阴，屡用屡效。若泥知、柏苦寒之说，必致损伤脾阴，而毙者不可胜举。大抵病热作渴，饮食便闭，此属实热，人皆知之。或恶寒发热，引衣蜷卧，四肢厥冷，大便清利，其属真寒，人亦易知。至于烦扰狂越，不欲近衣，欲坐卧泥水井中，此属假热之症。其甚者，烦极发躁，渴饮不绝，舌如芒刺，两唇燥裂，面赤如涂朱，色如娇嫩，身如焚燎，足心如烙，吐痰如涌，喘急，大便闭结，小便淋沥，三部脉洪大而无伦。当是时也，惟宜加减八味丸料一斤，内肉桂一两，以水顿煎五六碗，冰冷与饮，诸症自退。翌日必恶寒脉脱，是无火也，当补其阳，急以八味丸料煎服自愈。此症与脉俱变其常，而不以常法治之者也。若产后及大失血后，阴虚血暴伤，必大发热，亦名阴虚发热。此阴字正是血气之阴，若以凉药正治立毙，即四物汤亦不可用，急宜用独参汤，或当归补血汤，使无形生出有形来，此阳生阴长之妙也。盖阴虚发热，面必赤色，无根之火，载于上也。若是阳虚，火入于内，面必不赤。其口渴者，肾水干枯，引水自救也。但口虽渴而舌必滑，脉虽数而尺必无力，甚者尺虽洪大，按之必不鼓，此为辨耳。虽然，若其人曾服过凉药，脉亦有力而鼓指矣。盖服凉药而脉反加数者，火郁也。宜升宜补，切忌寒凉，犯之必死。临症之工更宜详辨。（出赵氏医贯）

　　虚火伏火论　诸火可补火，诸热不可补火；又诸脏有虚火可补火，肺脏有伏火不可补火，此先哲未发之旨也。何谓诸火可补火？火者，虚火也（假象也），谓动于气而未着于形。其见于症也，易升易降，倏有倏无。其发也，尽有燎原之势，或面赤颊红，或眩晕厥冒，种种不同，而皆可以温润补肾之剂，以取其浮越而引归于性根命蒂之中也。何谓诸热不可补火？热者，实热也（其云实热者，为其热着于形，无变迁升降，故云实热。非实热之火，可寒可降。可汗可下之热，此非实热也）；谓其先动于气，久而渐着于形，如烧热之物相似。其见于症也，有定时，有定处，无升降，无变迁。其夜间准热，日间不热者，为夜热。其内里恒热，而皮肤未热者，为内热。其蒸热之深，如在骨髓蒸出，而彻于皮肤者，为骨蒸劳热。此种种蒸热，有清法，无温法。若以有定之实热同无定之虚火混一而治，丧无日矣。何谓诸脏有虚火可补火，肺脏有伏火不可补火？盖肺之与四脏，又有差别，如肝肾龙雷之火可引而伏，脾胃寒格之火可补而越，心家虚动之火可补而定，惟肺金伏热之火不可补之。盖五行生克，惟金畏火，惟火烁金，故清肃之脏所畏惟火，此以脏质而言之也。肺居膈上，其气清，其位高。若火上冲，则治节失令，而痰滞气塞，咳嗽交加。故至高之部所畏惟火，此以部位言之也。若偶然浮越之火，亦不犯此禁。独是伏热之火，出于阴虚阳亢，火乘金位，谓之贼邪；以其火在肺叶之下，故名伏火；以其火只星星，便能使金令　格，故名逆。凡若此症，痰必胶固，吸短呼长，脉必细而数。细为血虚，数为火胜，此在少年劳症之根（虚劳脉至细数则不可治，此云劳症之根，是约言也），断宜清法，无用温理。若以肺家伏火同四脏之火混一同治，害不容言矣。（出绮石公虚劳秘旨）

　　虚劳之症，乃火病也。若不先明诸火之源，临症时从何下手耶？故余不厌碎烦，汇合诸贤之说，可为治劳之一助云尔。

　　精气夺则虚论　人禀冲和之气，而生身有三：曰元精、元神、元气者，本身中之真精、真气、真脉也。夫精乃五脏之真，非营血之比（五脏皆主藏精，而肾不过为都会关司之所，今人言精，专主肾治，是不知五脏藏精之说），故曰天癸。气乃五脏之大经，为静静之主，故曰神机。脉乃真委和之一气。经乃言有三，曰：命之本，气神形之道。其机运升降，皆随之而动，因血而营，精气资始，相生不失，以养一身，为人之司命，形质之体用也。至若精不足，则气失资化；气不足，则血失所营；血不足，则气无所附；天真散乱，则精神气无禀命矣。是以相生长养之道，精化气，气生神，皆禀乎身之脏腑之真也。夫气血从乎营卫，营卫又宗乎经隧。营卫者神精气之化，为先天清浊之始；经隧者，胃之谷水之化；此经隧不能不生营卫，营卫不能不散而养筋脉，筋脉不能不顺而资天真，为养生涵容，造化形质，理之然也。凡人之视听言动壮寿，此皆理之常也。疾病盲　，关格夭折，此皆理之失也。故有精神气血不足则病，真神散乱则死者，皆由平日摄养之过与不及，动止之过逾常度也。经曰：出入废则神机化灭，升降息则气立孤危。然房劳甚，则精血竭，而神无所依，气无所附，则忽至暴绝也。窃常究先哲经义，济生微旨，益气之补肺，补精之滋肾，皆资其化源也。盖人精血本常不足，加之数夺其精，真元失化，则营气乃虚，虚则卫亦不固，精亦滑脱（所谓精气神，乃人身三宝，相资而不相离者也）。肾气竭，而精微不能与胃上升（肾者，先天之原气也；胃者，后天之谷气也；二阴升，则所谓阴精举，其人寿也；二气陷，则所谓阳精降，其人夭也），故病多头重或痛，气弱而食少，元气下陷，脉即微弱外欲绝而虚洪，或见损脉，此实元精不足之所致，非有外邪之病也。（此三元之理，人身所关最重，为医者不可不讲，其在虚劳门，尤为先务也。）

　　还丹秘要论　夫还丹者，乃返本还元之道。人禀父母精血而生，初为赤子时，元精、元气、元神，无不纯全，及其年渐长成，盖因眼耳口鼻门所诱，一灵真性，被色香声味所触，习染深固，以致日复日，岁复岁，元精化为交感，元气化为呼吸，元神化为思虑，此三元分泄，难复天真。故先圣垂言立教，载于丹经，盖示人以修补之法，精损则以精补，气损则以气补，神损则以神补，是为返本还元之道以复之。且复者，何也？以全精为深根（全精之道，人皆以为绝欲，固是。若此念不绝，虽外不走精，精亦随神散，是绝而未绝也），以全气为固蒂（东垣曰：省言语以养气，此养之小者也，其能调息归根，此养之大者也），以全神为妙合（全神之道大矣。若心不外驰，无思少虑，此全之小者也。若能还神还气，返气还精，此全之大者也），能全此三者，实为身中真药物也。然则身系乎精，心系乎气，意系乎神，返此三者而逆行，还此三者而复真也。三全合真，乃曰还丹也。

