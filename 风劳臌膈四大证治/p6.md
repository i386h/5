<!-- { "loadSidebar": true } -->
　　虚劳一症最大，为治最难。生生子有治劳三大愆，病者、医者，不可不讲也。病家欲求速效，不久任师，屡更屡试。殊不知虚者精气夺也，须多服补药，非假以岁月不能见功。病者厌其效迟，更师调理，故屡换而屡试之后，师窥前方之不效，疑非此症，又更方治，讵思其药力之未到也。由是脾胃转伤，遂至不救，犹恨天下无良法也。此一愆也，乃愆之小者也。自丹溪倡阳有余，阴不足，及相火易动之论，而名医杂着和之，统旨大旨又和之。故今人才见虚弱发热，一委之阴虚火动，开场便用滋阴降火。不分阴虚阳虚，脾胃勇怯，一概用黄柏、知母、生熟地、天麦冬、牛膝、五味、童便之类。胃强而阴血乍亏者，间或无虞，胃弱气虚而无实热者，服此纯苦寒剂，其火愈炽，甚至哑心胸满，咳嗽痰沫，泄泻声哑而毙。

　　哀哉！叩其师，则曰书以阴虚火动着其症，吾以滋阴应其病；病之不起，天也。而屡试屡死，师家病家，终莫能醒其服药之误，而一归之天。吁，天何冤耶！丹溪倡阳有余，阴不足之论，盖为当时局方温补之药害人，故着此以救一时之弊。至于按病投剂，阴虚则补阴，阳虚则补阳，曷尝固执，又曷尝堤防流害一至于此。据经云：火郁则发之，又云：轻者可降，重者从其性而升之。盖火之性上炎，以轻扬之剂鼓之，则易散也。若不察，一以降火为言（虚劳之症，是因虚而火病也。治火者，治其标也。火盛而症不大虚者，先治其火，补虚佐之。虚极而至火炎者，但当治本，本足而火自退，此自然之理也。今人不知虚火何物，惟以滋阴降火为治，岂不殆哉！），将以逆其性而使之愈炽矣。故曰甘温去大热，是也。按东垣书只有升阳散火汤、火郁汤（东垣二方是治火郁发之之剂，阴虚火炎者，未为确当）二方，并无滋阴降火之法。岂贤如东垣，尚未明此滋阴降火之法欤！缘脾胃喜温而恶寒，形寒饮冷则伤肺，体虽虚弱，肤腠不密，易致风邪，由是咳嗽潮热。故以轻扬之剂投之，其热顿释。热退则以补剂收功。时医于此理动辄借口，则曰丹溪诸公云云，人身之虚，皆阴虚也，故任前药而不疑。不思滋阴降火之药，皆敛肺助湿滞痰损脾者，风邪火热皆莫能散，愈投愈咳，愈进愈热也。此药吴浙间罹其毒，盖王节斋、吴菱山、何大英皆浙产，益易见信故耳。

　　此其二愆也，乃愆之大者也。膏粱之家，浓味相兢，内多积聚。丹溪曰：蒸蒸发热，积病最多，嗜欲者中心实怯，故每迎师用药，喜补而惮攻。抑不知积之不去，热之不去也，多补则重闭其气，是资其邪而益其病也。初起未久，胃气尚强，急当推之，而后议补，则无反顾之忧。若无机会，迁延日远，莫能为计，欲补则无成功，欲攻则胃气已坏，畏首畏尾，待死而已。此其三愆也，乃愆之中者也。予壮岁患此症，莫能瘳。幸遇至人，指示轩歧要领，病之禁忌，恬淡内观，三年乃起，以此深悟此三大愆。不敢自秘，谨将慎密授受法治吐露篇末，以惠苍生。不识同志者，宜少其故辙否耶？生生子治劳三大愆，可谓详悉医药之误。然此乃医之过也。至病者不知调摄，往往自误，虽有良剂，亦莫能救。昔者治一友，呈以调病十则，令贴座右，依法行之，果全愈。

　　仲景，医门圣也。其治虚劳，大意谓精生于谷，谷入少而不生其血，血自不能化精。

　　〔内经〕于精不足者，必补之以味。味者，五谷之味也（谷粟果菜，皆天赋自然冲和之味，故以食人，补阴之功非酰酱烹饪偏浓之味出于人为者），补以味而节其劳，则积贮渐富，大命不倾。设以鸡口之入，为牛后之出，欲其不成虚劳，宁可得乎？夫男子平人，但知纵欲劳精，孰知阴精日损，饮食无味，转劳转虚，转虚转劳，脉从内变，血不外华，精液衰而口渴，小便少，甚则目瞑衄血，阴精不交自走，盗汗淋漓，身体振摇，心惊胆怯者，比比然也。故血不化精，则血痹矣。血痹则新血不生，并素有之血亦瘀积不行。血瘀则营虚。营虚则发热。热久则蒸其所瘀之血，化而为虫，遂成传尸劳瘵，不可为矣。以仲景先师谆谆致戒，无非为营卫之道，纳谷为宝，居常调营卫以安其谷；寿命之本，积精以自刚，居常节嗜欲以生其精。至病之甫成，脉才见端，惟恃复脉建中为主治。夫建中复脉，皆稼穑作甘之良药，一遵精不足者补之以味之旨也。岂有泉之竭矣，不云建中之理哉！后人补肾诸方，千蹊万径，以治虚劳，何反十无一全？岂非依样葫芦，徒资话柄耶！及其血痹不行，仲圣并驱其旧，生其新，几希于劳瘵将成未成之际，诚有一无二之圣法。第牵常者不能用耳。试观童子脏腑柔脆，才有寒热，易于结癖成疳，待其血痹不行，气蒸发热，则不可为。女子干血经闭，发热不止，劳瘵之候更多，待其热势成，纵有良法，治之无及。倘能服膺于仲景几先之哲，吃力于男子童子女子瘵病将成未成之间，其活人之功，皆是起白骨而予生全，为彼苍所眷注矣。

　　凡治虚损之病，当从〔难经〕治法，损其肺者，益其气（四君子东加黄　、麦冬、五味、山药之类）；损其心者，调其营卫（八味东加枸杞、枣仁、石斛、柏子仁）；损其脾者，调其饮食，适其寒温（四君子汤、补中益气汤、建中汤、参术膏之类）；损其肝者，缓其中（四物汤，倍白勺、甘草、枸杞、山萸）；损其肾者，益其精（熟地、牛膝、人参、五味、菟丝子、苁蓉之类）；此治损之法也。今人乐看方书，不过是明医杂着，（诸症辨疑）、（活人指掌）等小书，识见浅近，易于观览。宋元以前诸大家之旨，有至老未尝触目者。间有涉猎丹溪治阴虚之法，固未尝纯弃人参。节斋则畏之如虎。汪石山治病用参　论及营卫论云：丹溪论阳有余而阴不足者，乃对待之言，是大概之论，阴虚乃营中之阴气虚，非特言肾虚也（此论宜深思，熟以记之）。此言发前人所未发，深有功于丹溪者。近代诸公所云阴虚，非精即血，故用药惟养血滋阴。殊不知滋阴养血之品，非苦寒即湿滞，盖苦寒伤脾，湿滞害气，凡人一身，只阴阳二气，若阴气生发，阴气皆化而为血，用之反害阳气，阳气陷下，反化而为火矣，此理之不可不明也。

　　凡治虚劳，当先察其病从何起，次则辨其阳虚阴虚，更当审其病重何脏。大凡虚劳之症，以脾肾两脏为两大纲。盖肾为先天之根，脾为后天之本也。然治脾之药，多碍于肾；治肾之药，多碍于脾；善用者必使治脾之药无碍于肾，治肾之药无碍于脾，斯为上着。如表里两法，虚劳门中在所不用，亦有不得不用者，盖人正气虚，则易感邪，风寒暑湿之来，反滋病势，客邪不尽，难于就补。又如血痹不行，仲景圣法急驱其瘀，以生其新，不观顾其虚，惟重逐其邪以存正。又如丹溪所云虚劳之热，积病最多，始则可用子和法及倒苍法，如荆蓬煎丸，皆虚劳门中必用之品。夫业医者，胆欲大而心欲小，毅然独断于中，病所当泻，则须泻之，幸毋曰虚弱者何敢弄险。经云：有故无殒，亦无殒也。设务姑息，而一惟调补，此犹南宋和议之说，岂知邪正不两立，王业不偏安，然不伐贼，王业亦亡。坐而待亡，孰与伐之。古人以医譬国，岂徒语哉！虚劳脉法　越人始论损脉，其曰脉来软者为虚，缓者为虚，迟者为虚，芤为中虚，脉来细而微者血气俱虚，脉小者气血俱少，脉沉小迟者脱气。仲景更其名曰虚劳。虚劳之脉，更兼浮大，其曰平人脉大为劳，极虚亦为劳，又谓浮者为里虚。劳之为病，其脉浮大，手足烦，春夏剧，秋冬瘥，男子浮弱而涩，为无子；脉得诸芤动微紧，男子失精，女子梦交，脉极虚芤，为清谷亡血失精，脉微弱而细微者，善盗汗。而总其义曰，脉弦而大。弦则为减，大则为芤，芤则为虚，虚寒相搏，此名为革，妇人则半产漏下，男子则亡血失精（脉大弦紧，外象有余，其实中藏不足，不专泥迟缓微弱一端以验脉也）。凡虚损脉，数为胃气不足，若脉数至八九至，此真元虚极，多不治。经云：数则元气虚，数则脾气虚，数则有热而属虚（大凡脉大而数，按之有力者，胃气未伤，可任滋阴清火之药。若数而无力，元气已虚，滋阴苦寒之药概不得用。若豁然大而数之脉，此阳中阴虚，一切滋阴之药用之决不效。

　　虚症脉见数，病已入深。若数大有力而和，为病三分；虚弱而数，病已六分；细数紧数，多不治）。若数脉转弱者，胃气生发之兆。短数则无胃气。细数紧数，俱非吉兆。弱则无火，细则无水，数则无阳（数为阴火，阳为真气，阴火旺则阳气虚，是壮火食气也）。细数则气血两虚，骨蒸劳瘵之病已成矣。左尺脉虚弱或细数，是肾经真阴不足，用六味丸；若洪而有力，六味中加肉桂以引火归元。右尺脉迟软或沉细，是命门真火不足也，用八味丸；若洪而有力，可暂用知母等。两尺脉微弱，是阴阳俱不足也，用十全大补汤。两尺脉浮，肺气先绝（金不生水也）。左尺脉弱，右尺脉大，病名虚损，调理非二三年不可。右尺脉浮而有力，为邪脉，后必泄泻喘促而亡。凡豁大脉久病，按下尚有浑浑一条者，此阴阳未离，尤可治也。若无一条，间在两边，此阴阳已离，决不治。此脉常主作泻，盖夫阳虚不能固下，而阴与阳不相合，故下不禁而作泻也。凡久病脉，浮中沉俱和缓，体倦者决死。其面色光润，此精神皆发于外，决难疗矣。

　　虚损久病，俱是伤脾，则肺先受之。肺病则不能管束一身。脾病则四肢不能为用。谨养胃气，以胃为万物生化之源。人但知脾胃喜燥，而不知脾阴不足，相火亢拒，再以燥药投之，是反助其火也。但当甘温之药，滋生元气，四君保元，或参苓白朮散。火起不必治火，有痰不必治痰，久病以火为主，火为养命之源，病急宜缓治，攻则离散，不可不知！凡虚损咳嗽吐血，宜保元汤，加炒黑干姜、五味子。服十数剂，诸症俱减，忽泻两三次，此吉兆也，乃脾气醒而湿热动；六脉平和，忽见咳嗽，亦吉兆也，乃肺气舒而湿痰开豁也；仍守前方，诸症自愈。内伤虚损，皆火兆也，而水在下（水火不交），故发咳嗽而喘，此皆滋阴降火所致也。初用桂制芍药、吴萸少许，及甘草、人参、五味、半夏、故纸、杜仲，一温则火不行，水上升，如或作泻，则阳下行，而胃中所积宿食水谷行矣。凡虚损肺，脉大，气喘，下部脉弦细弱，此皆阳上越而不降，内寒外热，上热下寒之症，用人参（一钱）　桂制白芍（一钱）　干姜（三分）　半夏（一钱）　五味子（十五粒）　甘草（生炙各三分）　温中内收阳气降下。

　　温肺汤（白芍，桂汁拌炒）　枳壳（五分）　甘草（五分）　引阳气上升　大枣　半夏（各一钱）

