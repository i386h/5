<!-- { "loadSidebar": true } -->
　　陈藏器诸虚用药凡例；虚而多梦纷纭，加龙骨。虚劳头痛发热，加枸杞、葳蕤。虚而欲吐，加人参。虚而不安，亦加人参。虚而多热，加地黄、牡蛎、地肤子、甘草。虚而冷，加当归，川芎、干姜。虚而损，加钟乳、蒺藜、苁蓉、巴戟。虚而大热，加黄芩、天冬。虚而多忘，加茯神、远志。虚而口干，加麦冬、知母。虚而吸吸，加胡麻、覆盆子、柏子仁。虚而多气，兼微咳，加五味子、大枣。虚而惊悸，加龙齿、沙参、紫石英、小草。若冷，则用紫石英、小草。若客热，则用沙参、龙齿。不冷不热皆用之。虚而身强，腰中不利，加磁石、杜仲。虚而多冷，加桂心、吴萸、附子、乌头。虚而劳，小便赤，加黄芩。虚而客热，加地骨皮、黄　。虚而有痰，加生姜、半夏、枳实。虚而小便利，加桑螵蛸、龙骨、鸡　。

　　虚而小便不利，加茯苓、泽泻。髓竭不足，加地黄、当归。肺气不足，加二冬、五味子。心气不足，加人参、茯苓、菖蒲。肝气不足，加天麻、川芎。脾气不足，加白芍、白朮、益智。肾气不足，加熟地、远志、丹皮。胆气不足，加酸枣仁，地榆。神昏不足，加朱砂、预知子、茯神。

　　虚劳之症，皆见发热，而虚损之热，多发于外，轻手按之即得，或潮热，或往来寒热，热有定时，不比骨蒸之热，热在于里，皮肤不为大热，按之筋骨之分，则热愈甚，热无定时，或至下午则更热而烦，两颧赤色，此劳瘵之热深与虚劳之热异也。虚劳发热，治法俱全，骨蒸之热，治法有国中末之层次。大凡蒸未久，血未痹，脉不至弦涩数、细数，其病尚浅，治之可用轻扬清肌诸药，或逍遥散（白朮　茯苓　白芍　当归　柴胡　炙草　薄荷　生姜）、茯苓补心汤（四物汤合参苏饮）、人参柴胡散（茯苓　白朮　柴胡　半夏曲　赤芍　当归　人参甘草　干葛）、秦艽鳖甲散（鳖甲　柴胡　地骨皮　知母　秦艽　当归）。若蒸已日久，营血已亏，脉来见数，食少形羸，治之已难，即当用建中、复脉、六味诸方。若饮食未减者，或用草还丹（青蒿一斗五升　童便三斗　文武火熬，约童便减二斗，去蒿再熬至一斗，入猪胆七枚，再熬数沸，用甘草末收和为丸，如桐子大，每服五十丸），参以清肌诸味，加鳖甲、秦艽、丹皮、地骨皮、知母、薄荷、银柴胡；或五蒸汤（茯苓　甘草　竹叶　地黄　干葛　知母　黄芩　石膏　粳米　水三盏，小麦二合，煎至二盏，去麦，纳诸药，煎至一盏服）；如葛可久保真汤，补虚清热，皆可选用。若骨蒸日久，血痹不行，当用祛血法，大黄　虫丸。若食少形羸，此法不可用矣，惟宜平调气血，或冀什一。至若凝血化虫，食人精血，昔人虽有獭肝杀虫诸法，亦惟脾气未败，形体尚充，脉虽数而中有胃气，亦必病患耐烦坚心，或入山林，或居静室，清心戒欲，专意保养，庶几可望。否则虽有良法，亦何用哉！骨蒸由气血虚不能化血，血干则火自沸腾，肉如针刺，骨热烦疼，或五心俱热，或两肋如火，或子午相应，或昼微恶寒，夜发大热。虽肾经所主，传变不常，蒸上则见喘嗽痰血、唇焦舌黑、耳鸣目眩等症，蒸下则见梦遗淋浊、泄泻、腰疼、脚痛等症，蒸中则见腹胁胀痛、四肢倦怠等症。

　　传尸由血虚不能化精；血不化情，则血痹矣；血痹则新血不生，并素有之血亦瘀积不行；血瘀则营虚；营虚则岌热；热久则蒸其所瘀之血，化而为虫，遂成传尸瘵病，穷凶极厉，竭人之精气，养虫之神气。人死则虫亦死，其游魂之不死者，传亲切之一脉，附入血隧，似有如无，以后虫日荣长，人日凋瘁，经三传而虫为灵，非符药所能制矣。苏游论曰：传尸之候，先从肾起，初受之，两胫酸疼，腰背拘急，行立脚弱，饮食减少，两耳飕飕直似风声，夜卧遗泄，阴汗痿弱，肾既受讫，次传于心，心初受之，夜卧心惊，或恐悸心悬，气吸欲尽，梦见先亡，有时盗汗，饮食无味，口内生疮，心气烦热，惟欲眠卧，朝轻夕重，两颊口唇悉皆赤纹如胭脂，有时手足五心烦热。心既受已，次传于肺，肺初受之，咳嗽上气，喘卧益盛，鼻干口燥，不闻香臭，如或忽闻，惟觉朽腐，有时恶心欲吐，肌肤枯燥，时或疼痛，或似虫行，干皮细起，状如麸皮。肺既受已，次传于肝，肝初受之，两目　，面无血色，尝欲颦眉，视不能远，日常干涩，又常赤痛，或复睛黄，常欲合眠，及时睡卧不着。肝既受已，次传于脾，脾初受之，两胁虚胀，食不消化，及时泻利，水谷生虫，有时肚痛，腹胀雷鸣，唇口干燥，或生疮肿，毛发干耸，无有光润，或时上气，撑肩喘息，利赤黑汁，见此症者，不可治也。

　　传尸，男子自肾传心、肺、肝、脾，女子自心传肺、肝、脾、肾，五脏复传六腑而死矣。有始终只传一经者，有专著心肾二经而不传者，大要以脉症为验。

　　抱拙子曰：劳瘵之症，有骨蒸、　、伏连、尸疰、劳疰、虫疰、毒疰、热疰、冷疰、食疰、鬼疰。若骨髓热者，为骨蒸；半卧半起，为　；五脏内传，为伏连。诸疰者，即今之传尸也。盖疰者，注也；自上注下，与前人相似，故曰疰。其变多种，大概令人寒热，沉沉默默，不的知其所苦，无处不患。世之人闻其名则神惊而志恐，一抱其病，谓之必死无生，往往淹延，竟至不救，伤哉！此病四方之民皆有之。然东南之民，患者接踵，有传染而殒绝子孙者。西北方患者甚少，是何故耶？盖西北之地，土浓水深，居民食面啖肉，不嗜汤饮，居禀实，脏腑固；东南之地，土薄水浅，居民食米啖鱼，多嗜汤饮，居禀弱，脏腑滑；所禀既殊，血气亦异，方土之所致也。凡人一身之间，三尸九虫，均有至矣（前云血泣化虫，此云三尸九虫，其说不同何也！盖血瘀热蒸化而为虫者实有之，而三尸九虫因人之虚而为患者亦必然之事，治者但当察其虫之果否而治，不必究其虫之何起何灭也），人呼则呼，人吸则吸；北人肌肉浓，肤腠密，有以滋养，隐而不动；南人肌肉薄，肤腠疏，无以滋养，动而不隐，不隐则害人。始而呼吸血气，血气既少，呼吸真气，真气既衰，其虫亦困，将随人殒。独肺虫一种，则禀杀厉之气，已成灵物，人将气绝，飞遁而出（患传尸劳而死者，气绝死时果有虫自鼻飞出，知者预用绵裹其面，而亲戚诸人亦不得空腹近之，体虚者自当爱护及远避之，为先着也），变化不测，一着虚衰之人，则至于死，所以为之传尸瘵瘵。古方虽有狸骨、獭肝、天灵盖等方，用之未尝见效。惟在辨症分明（辨之之法，须用的乳香熏病患之手，乃仰手以掌心复其上，熏良久，手背上出毛长寸许，白而黄者可治，红者稍难，青黑者即死。若熏久无毛长者，即非此症。又法，烧安息香令烟入病患口，吸之，咳嗽不止者，乃传尸也；不嗽者，非传尸也），若血气未败，精神未散，脉不弦数之时，早用崔氏灸四花穴法（崔氏四花穴，六代传尸：第一代虫伤心，宜灸心俞穴，并上下如四花样；第二代灸肺俞四穴如前；第三代灸肝俞四穴如前；第四代灸厥阴四穴如前；第五代灸肾俞四穴如前；第六代灸三焦俞四穴如前）及药症相对，必有所济。若以为难治之症而即弃之，非仁术也，其可乎哉！瘵病最易传染，人能保护元气，节劳断欲，虫不可得而传也。惟纵情恣欲，精血内耗，邪乘虚入，以致传染，或妇病思男，男病思女，一觌其面，随即染伤，不可不知也。治疗瘵之法，固本为先，驱虫为次，安息、阿魏、苏合、沉香、冰、麝、犀角、雄精，皆有驱邪伐恶之灵，更须以天灵盖助之。盖尸气淹缠，得枯骨导之，使鬼飞越，于是乎瘥。外则虎牙、狸骨、水獭、穿山、全蝎、蜈蚣，皆猛厉之品，可以夺尸虫之魂。要之先以芎、归、血余散之于根本之地。尸疰二症，惟调养如法，用药得宜，果有生全者。始治先于癸亥日二更六神皆聚之时，灸腰眼穴七壮，然后用药，倘不能待，先用药亦可。疰病即似劳症，但两足无力，行则酸疲是也。其治法六脉洪数，六八物汤；脾肺不足，补中益气；睡不稳，归脾汤；不思食，六君子汤；随症类推。但煎剂中须加入忍冬叶三钱同煎，本草以其叶能治尸疰也，煎膏亦可。（灸腰眼穴，治令病者解去下衣，举手向上，略转后些，则腰部两旁自有微陷可见，是名鬼眼穴，即俗人所谓腰眼穴也。正身直立，用黑点记，然后上床合面而卧，用艾炷灸七壮，或十一壮尤好，其虫必于吐泻中而出，烧毁远弃之，可免传染，此比四花等穴尤易见效）〔金匮〕治冷劳鬼疰一门相染，附肘后獭肝散一方（獭肝一具，炙干，末之，水服方寸匕，日三服），乃杀虫之良剂也。然此但能杀虫，未可逐瘀。仲景另出手眼，制缓中补虚，大黄　虫丸一方。又援陈大夫百劳丸一方加入人参，只作一服，以取顿快。盖于此时而用力方图，十全其五也。迨至束手无策，而取用獭肝以去其虫，虫去其人可独存乎？然虫亦不可不去也，脏气未败，尚或望其可生也。

　　罗氏紫河车丸，云治传尸劳，三月必效，其余劳症只消数服。紫河车丸：河车一具（用米泔水浸一宿，洗净焙干）　鳖甲（酥炙）　桔梗　胡连　白芍　大黄　龙胆草　败皮鼓心（醋炙）

　　黄药子　贝母　知母（各二钱半）　芒硝　犀角　莪朮（各一钱五分）　辰砂（二钱）　蜜丸，辰砂为衣，空心酒温服四十丸。）

　　陈无择治劳虫法：桃枝　柳枝　桑枝　梅枝　石榴枝各七茎（长四寸）　青松一小握　用童便一升半葱白七茎（去头叶）煎及一半，去渣，另真安息香　阿魏（各一分）　煎一钟，滤去渣，调辰砂（半钱）

　　槟榔（一分）　麝香（一分）　分作二服调下，五更初一服，五更三点后一服，至巳时后取下，虫色红者可治，青者不可治。见有所下，即进稀粥饮，温暖将息，忌粉面、生冷、毒物。合时须择良日，不得令猫犬、孝服、豕兔、妇人见之。

