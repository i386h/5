<!-- { "loadSidebar": true } -->
　　凡治传尸，一月之中，上旬十日虫头向上，用药治之易为力，中旬下旬虫头向下，虽治无功。经云：六十日治，十得七八；八十日治，十得三四。过此以往，焉保生全。集方外还丹，生生子曰：余游方之外，殆五十有年所矣，至人难遇，大药炼难。抱朴子曰：不得已金丹。若服草木之药，及修小术，可以延年迟死，但不得仙也。顾人之难得者生。释曰：生死事大，无常迅速。凡为道者，常患于晚，不患于早也。余故采仙经要语，以示人之摄养须当及时，药饵须早修制。不可尽委之天命，盖人定亦可胜天也。仙经云：养身以不伤为本。伤之一字包括甚广，非独五味七情过多为伤，如才所不逮而困思之为伤，力所不胜而强举之为伤，汲汲所欲为之为伤，久谈言笑之为伤，寝息失时之为伤，沉醉呕吐之为伤，饮食即卧之为伤，跳走喘乏之为伤，勉强色欲之为伤。凡言伤者，亦不便觉也，久则损寿耳。是以养生之家，唾不及远，行不疾步，耳不极听，目不极视，坐不致久，卧不及疲，先寒而衣，先热而解，不欲极饥而食，食不过饱，不欲极渴而饮，饮不过多。凡食多则结积聚，饮多则成痰癖。不欲甚劳甚逸，不欲起晚，不欲汗流，不欲多睡，不欲多啖生冷，不欲饮酒当风，不欲数数沐浴，冬不及寒，夏不穷凉，不露卧心下，不眠中见肩。大寒、大热、大雾、大风，皆不欲冒之。故善摄生者，卧起有四时之早晚，兴居有至和之常制，调利筋骨有偃仰之方，杜疾闭邪有吞吐之术，流行营卫有补泻之法，节宣劳逸有与夺之要。忍怒以全阴气，抑欲以养阳气，然后再服草木以救亏缺，后金丹以定无穷，长生之理尽于此矣。

　　虚劳一症，有从吐血而成者多矣。吐血之症，未必致成劳也，盖因治之不妥，以致变劳，或用寒凉以败其胃，或用止涩以固其流，血痹不行，内热从起，然亦有因虚损内热，逼其血而外脱者。大凡劳症，未见血者尚轻，已见血者为重。〔金匮〕叙劳症于血痹下，盖以此也。凡吐血之源，七情六淫，皆足吐血；阴虚阳虚，皆能起火；血症之来，皆从火逆。然火有实火有虚火，最当详审，或折或散，或止或行，随症变通，幸毋胶执。入手一差，始终无救，可不慎欤！吐血之症，初起时多用大黄下之，此指体实症实，或瘀血逆行，或实火炎上，非大黄之苦寒折之下行，不足以止其滔天之势。盖血以下行为顺，上出为逆，亦因曲而为直之法也。

　　苟涉虚而或病久者，其可妄下之乎！下后即当谨慎，浚其源而导其流，气血两相依附，何虚损之有哉？此以攻为补之一策也。

　　吐血之因，虽有六淫七情之不同，然其要当辨虚实新久。失血之症，有吐、咯、咳、衄之各异，其脏有心、肾、肝、脾。失血之初，虽云属火者多，不知来时属火，至后属虚。寒凉能治实火。若血后火起，虚乎实乎？失血之久，虽云属虚者多，要知始虽属阴虚，久则气虚。滋阴能滋阴血。若血虚气脱，宜乎否乎？古人血脱益气，参　仍为要剂。今治血虚，专执四物。失血为症最多，治之不得其法，则生杀反掌。虚劳为症最大，医而不知其要，是犹入井投石。胸中无见，必然蒙胧，人之死也，医乎天乎？六淫：六淫之邪，从外来，属实者多。七情：七情之伤于五内，属虚者多。虚实：虚则宜补，当辨虚中有实；实则当泻，须知实里藏虚。新久：新而暴者宜行宜清，久而缓者宜止宜补。吐：吐血呕血出于胃，吐血成碗成盆也。咯：咯血唾血出于肾，血如红缕，在痰中吐出随咯而出也。咳：咳血嗽血出于肺，或夹痰而咳者，或嗽血而无痰。衄：衄血亦出于肺，但血及行清道，乃行经之血，走而不守，随气而行，火气急，随经犯清道而出于鼻也。心：统摄于心。肾：施泄于肾。肝：归藏于肝。脾：生长于脾。

　　吐血有煎厥、搏厥之分。煎厥者，从阴虚火动，煎灼既久，血络渐伤，旋至吐血，其势虽缓，其病已深。搏厥者，多挟肝火，经云：火怒则形气绝而血苑于上，使人搏厥。搏即雷风相搏之搏。心热为火，肝热为风，风火相搏，厥逆上冲。风来如潮涌之势，渤渤　若有声，其血直冲而出，其势甚急。故治煎厥，当养阴清火为主，新起未虚，或兼降火消痰。

　　搏厥势急，其暴起而体实者，宜直折之，如大黄、桃仁、赤芍、丹皮之属。若病久体虚，血来暴出不止，又当止之，如十灰散（大蓟　小蓟　柏叶　荷叶　茅根　茜根　大黄　山栀丹皮　棕榈炭　上药烧灰存性，研细，纸包碗盖地上一夕。用时先以白藕打碎绞汁，或萝卜汁亦可，磨京墨半碗调灰五钱）、花蕊石散（花蕊石烧过存性，研末，用童便一盏，煎醋调末三钱，极甚者五钱，食后服。如男子病，则和酒一半；妇人病，则和酒醋一半，同调药，其瘀血化为黄水。服此药后其人必解，其病体却用后药而补之。花蕊散治气虚血凝瘀积壅聚，胸膈作痛，宜用重剂）。若内损吐血，出如涌泉，口鼻皆流，不急止之立死，方用侧柏叶散侧柏叶（蒸焙一两五钱）　荆芥穗（烧灰）　人参（各一两）　入飞罗面（一钱）　新汲水调如稀糊，不拘时啜服。若有形之血，不能速生，无形之气，所宜急固，无形能生有形也。若不察其虚实，误以寒凉止血之品，有死而已。

　　缪仲纯治血三法云：宜行血，不宜止血；宜补肝，不宜伐肝；宜降气，不宜降火。其用之药，专用白芍、炙甘草和肝，枇杷、麦门冬、薄荷叶、橘红、贝母清肺，苡米、山药、莲子养脾，韭汁、番降香、真苏子下气，青蒿、鳖甲、银柴胡、丹皮、地骨皮清热，酸枣仁、茯神养心，山茱萸、枸杞子补肾。然阴无骤补之法，非多服不效。此正治阴虚火炎煎厥吐血之法也。（仲纯所用诸药，甘淡平和，不寒不滞，即地黄亦不收用，以地黄虽能止血，然湿滞之品，非痰多食少者所宜，而芎、归辛窜，仍失血家所忌。其法可师，允为虚劳失血之良法也。）

　　慎斋云：血症属火者多。五脏六腑皆有血症，然来时是火，至后属虚，一概寒凉，胃气渐虚，生发之气渐衰。血以气为主，血无气养，血不归经，脾肺亏损，而咳嗽喘促泄泻，理必然也。血热动火，滋阴可宜。血虚起火，若用滋阴降火，复损其气，立尽而已。圣人立法，血脱益气，谓升举其阳，而血必然下降。倘气不上升，血必不复下。可见气有生血之妙，血无益气之功，旨哉斯言！吐血症候，多有伤风日久，未经解散，内郁其热。火郁宜发之，茯苓补心汤（见前）最好。凡心气不足，虚火上炎，或咳嗽日久而见血，或伤寒表里不清，渐传而至心气耗，不能统血，与夫失血之后发热不止，并服此方，服之立效。

　　虚劳吐血之症，多起于咳嗽。咳嗽之血，肺病也。有肺病而用止血治肺之药多不效者，何也？盖以但知治肺而不治肾也。人身肾脉入肺，循喉咙，挟舌本，其支者从肺出络心，注胸中，故二脏相连，病则俱病。肾中有火有水，水干火燃，阴火刑金，故咳。水挟相火而上化为痰，入于肺。肺为清虚之腑，一物不容，故咳嗽中有痰唾带血而出者，肾水挟相火炎上之血也。岂可以咳嗽独归之肺耶？褚氏遗书津液篇云：天地定位，水火乎中，人肖天地，亦一水焉，在上为痰，在下为水，伏皮为血，从毛窍中出为汗。可见痰也、血也、水也，本一物也，血之带痰而出者，乃肾水夹相火炎上也。又云：服寒凉者，百不一生；饮溲溺者，百不一死。童便一味，可谓治血之要药。然但暴发之际，用之以为降火消瘀之急剂则可，若多服亦能损胃。惟六味地黄一方独补肾水，惟不寒凉，不损脾胃（若食少面黄，大便泄泻者，又非所宜）。久服则水升火降，又须用人参救肺补胃药，使金能生水，滋其化源也（六味加黑姜、北五味，能止失血、潮热，纳气归肾）。若内伤劳倦，渐成虚损，脾肺受伤，咳嗽红痰，寒热似疟，食少自汗，脉洪而豁，当从脾肺调治，慎斋法中最详。若作阴虚火动治之，必致危殆。

　　凡治血之症，前后调理，须按三经用药。心主血，脾统血，肝藏血，归脾汤一法，三经之方也。远志、枣仁补肝以生心火。茯苓补心以生脾血。参、　、甘草补脾，以调肺气。木香者，香先入脾。总欲使血归于脾，故曰归，有郁怒伤肝，思虑伤脾者尤宜。火旺者，加山栀、丹皮。火衰者，加丹皮、肉桂。再当参以八味丸，以培先天之根，治无余法矣（余治法另详吐血门）。虚劳门中诸本其发热、咳嗽二症，亦另立法。盖虚劳之症，无有不兼发热、咳嗽者，以上诸法无不兼之也，故不必再立治法。而梦遗、怔忡、自汗、盗汗，皆虚劳必有之症，当于本症参之。

　　附五脏虚损治法

　　凡治心虚劳者，恍惚忧烦，少颜色，或惊悸多汗，人参养营汤、归神丹大归神丹：人参当归　枣仁　白茯苓　远志（姜汁炒各一两）　龙齿（五钱）　琥珀（五钱）　金银箔（各二十张）　酒煮稀糊，丸如小豆大，每服二十丸，日用麦门冬汤下，夜用酸枣仁汤下、养心丸之类；虚而烦热而渴者，十全大补汤；心悬如大饥之状者，平补镇心丸主之。（柏子养心丸宁心保神，益血固精，祛烦热，除惊悸，聪明不忘）。枸杞　柏子仁（捣、用纸略去油）　生地（酒洗，蒸晒五次）　茯神麦冬　元参（各二两）　当归（三两）　石菖蒲　甘草（各五钱）　为末，除柏子仁、生地黄捣如泥，余药和入蜜丸，睡时每服五十丸，白汤下。平补镇心丸治心血不足，时或怔忡，夜多乱梦，如堕岸谷。常服安肾，益营卫。人参　龙齿（各二两半）　茯苓　茯神　麦冬　五味（各一两二钱五分）　车前子远志　天冬　山药（姜汁炒）　熟地（酒蒸各一两半）　朱砂（一两五钱为衣）　枣仁（炒三钱）

　　炼蜜丸。每服八九十丸，早晚米饮汤下，或温酒下。

　　肺虚呼吸少气，哄然喘乏，咳嗽嗌干，宜以紫菀散（人参　紫菀　茯神　知母　五味子桔梗　阿胶　贝母　甘草）调其气。若短气少气不足以息者，四君子汤。气促气短，上焦虚而热者，加生脉散。虚而寒者，加十全大补汤。表虚不任风寒者，黄　建中汤。皮肤干燥，日渐黑瘦，宜麦门冬饮人参　枸杞　茯神　甘草　五味子　麦冬各五钱　加姜水煎服之。咽喉干者亦同。津液不足而咳者，四君子加五味、桔梗。

