<!-- { "loadSidebar": true } -->
　　盐 味咸性寒。多食伤肺发咳，令失色损筋力。患水肿者、喘嗽者忌食。喜咸人必肤黑，血病无多食盐，多食则脉凝涩而变色。盐中多以矾硝灰石之类杂秽，须水澄复煎乃佳。河东天生者及晒成者，无毒。其煎炼者，不洁有毒。一种戎盐，功用相同。凡饮食过多作胀，以盐擦牙，温水漱咽二三次，即消。乌贼鱼骨能淡盐。

　　服甘遂药者，忌之。用盐擂椒味佳。

　　豆油 味辛甘，性冷，微毒。多食困脾，发冷疾，滑骨髓。菜油功用相同。

　　麻油 味甘辛，性冷。多食滑肠胃，发冷疾。久食损人肌肉。生性冷，熟性热，可随时熬用。凡经宿者，食之动风。若过于煎熬者，性极热，勿用。

　　黑沙糖 味甘性温。多食令人心痛，生长虫，消肌肉，损齿发疳。同鲫鱼食，生疳虫。同葵菜食，成流癖。同 食，成瘕，令身重不能行。令人每用为调和，徒取其适口，而不知阴受其害也。

　　白沙糖 味甘性寒。多食助熟损齿生虫。轻白如粉者，为糖霜。坚白如冰者，为晶糖。性味相同。

　　蜂蜜 味甘，性微温。多食动脾。凡取蜜夏冬为上，秋次之，春则易发酸。川蜜温、闽广性热、西南蜜凉。色白味甜。七月勿食生蜜，令人暴下霍乱。青赤酸者，食之心烦。与李子、生葱、韭薤、莴苣、同食，令人利下。勿同黍米食。食蜜饱后，不可食 ，令人暴亡。多食发湿热病，生虫 。小儿尤宜少食。凡蜜钱诸果，用细辛置于顶，不虫蛇。

　　薄荷 味辛性凉，虚弱人久食，成消渴病。新病初愈食之，令虚汗不止。与鳖相反。猫食之醉。凡收薄荷者，须隔夜以粪水浇之，雨后乃可刈收，则性凉，不尔不凉也。

　　荜茇 味辛性热。能动脾肺之火。多食令人目昏，食料不宜用之。

　　草豆蔻 味辛涩，性温。多食能助脾热，伤肺损目。不如缩砂仁白豆蔻之性气和也。

　　红豆蔻 味辛性温。多食令人舌粗，不思饮食，最能动火伤目致衄。食料中不宜用之。

　　食茱萸 味辛苦，性大热。多食动脾火，发浮肿虚恚，发疮痔。有目疾火证者，忌食。勿同茨菇食。

　　川椒 味辛性热，有毒。多食令人乏气伤血脉。凡有实热喘以嗽及暴赤火眼者，勿食椒。五月食椒，损气伤心，令人多忘。闭口者杀人。中其毒者，用凉水麻仁浆解之。川椒肉浓皮皱，其子光黑，如人子瞳。他椒子虽黑而无神，土椒子则无光矣。

　　花椒性味相同，但力差薄耳。

　　胡椒 味辛，性大热，有毒。多食损肺，令人吐血助火，昏目发疮。有实火及热病患食之，动火伤气，阴受其害。病咽喉口齿及肠红痔漏者，忌之。妊妇食之，令助胎热，子生疮疥。

　　小茴香 味辛甘，性微温。力缓于大茴。有实火人宜少食之。其茎叶与子性味相同。

　　莳萝 味辛性温。杀鱼肉毒。有实热者少食。其根有大毒，误食杀人。

　　桂皮 味辛性温。有实火者少食。忌生葱、石脂。

　　茶 味苦而甘，茗性大寒， 性微寒。久饮令人瘦，去人脂，令人不睡。

　　大渴及酒后饮茶，寒入肾经，令人腰脚膀胱冷痛，兼患水肿挛痹诸疾。尤忌将盐点茶，或同咸味食，如引贼入肾。空心切不可饮。同榧食，令人身重。饮之宜热，冷饮聚痰，宜少勿多，不饮更妙。酒后多饮浓茶，令吐。食茶叶令发黄成癖。唯蒙茶性温，六安、湘潭茶稍平。松茗伤人为最。若杂入香物，令病透骨。况真茶即少，杂茶更多，民生日用，受其害者，岂可胜言？妇妪蹈其弊者更甚。服威灵仙、土茯苓者忌之。服史君子者忌饮热茶，犯之即泻。茶子捣仁洗衣，去油腻。广南一种苦HT，性大寒，胃冷人勿食。

　　酒类 甚多，其味有甘苦酸淡辛涩不一，其性皆热，有毒。多饮助火生痰，昏神软件，损筋骨，伤脾胃，耗肺气，夭人寿。饮冷酒同牛肉食，令人生虫。同乳饮，令人气结。同胡桃食，令咯血。酒醉卧黍穣，食猪肉，患大风。酒同芥食，及合辛辣等物，缓人筋骨。酒后饮茶多，伤肾聚痰，成水肿及挛痛，腰脚重坠，膀胱疝证，腹下冷痛，消渴痰饮。久饮过度，令人精薄无子。醉卧当风，成癜风瘫痪。醉后浴冷水，成痛痹。凡用酒服丹砂、雄黄等药，能引药毒入四肢，滞血，化为痈疽。

　　中一切砒蛊等毒，从酒得者不治。凡饮酒宜温，不宜热，宜少不宜多。饮冷酒成手战。有火证、目疾、失血、痰嗽、痔漏、疮疥者，并宜忌之。饮酒者喜咸恶甘，勿同甜物食。枳 、葛花、赤豆花、绿豆粉皆能醒酒解毒。酒浆照人无影，及祭酒自耗者，勿饮。酒酸以赤小豆一升，炒焦入罐内，可变好。

　　烧酒 味甘辛，性大热，有毒。多饮败胃伤胆，溃髓弱筋，伤神损寿。有火证者忌之。同姜蒜、犬肉食，令人生痔发痼疾。妊妇饮之，令子惊痫。过饮发烧者，以新汲冷水浸之，或浸发即醒。中其毒者，服盐冷水、绿豆粉可少解。或用大黑豆一升，煮汁一二升，多饮。服之取吐便解。

　　酒糟 味辛甘，性温。腊月者可久留，有火热病及喘嗽者，勿食糟物。

　　醋 味酸甘苦性微温。解鱼肉瓜菜毒。米醋乃良。多食损筋骨，伤胃气，不宜男子，损齿灭颜，能发毒。不可同诸药食，服茯苓、丹参、葶苈药者忌之。凡风寒咳嗽及泻痢脾病者，勿食。

　　酱 味咸甘，性冷。杀鱼肉菜蕈百药毒，多食助湿发疮，发小儿无辜生痰动气。妊妇合雀肉食，令儿面黑。同葵藿食，能堕胎。麦酱同鲤鱼及鱼 食，生口疮。

　　患肿胀五疸咳嗽者，勿食豆酱乃佳。患疮疖者食之，令瘢黑。服甘遂者忌之。

　　饴糖 味甘性温。多食生痰助火，动脾风，发湿热。患中满、吐逆、秘结、牙、赤目、疳病者，切忌食之。勿同猪心肺食，服半夏、菖蒲者忌之。

　　豆腐 味甘咸，性寒。多食动气作泻，发肾邪及疮疥头风病。夏月少食，恐人汗入内。凡伤豆腐及中毒者，食莱菔、杏仁可解。

　　粉皮 索粉 俱味甘性凉。脾胃虚弱者，多食难化，令腹痛泄泻，食杏仁即消。

　　如近杏仁，即烂不成索。

　　乳酪 味甘酸，性寒。患脾痢者勿食。羊乳酪同鱼 食，成瘕。忌醋。不可合鲈鱼食。

　　酥油 味甘，性微寒。患脾气虚寒者，宜少食之。

　　乳饼 味甘，性微寒。多食动气滑肠，生痰。患泄泻者，不宜食。

　　鱼膘 味甘咸，性平。脾胃虚者，宜少食之。回鱼者性寒，不益肾。

　　鱼脍 味甘性温。同乳酪食，令霍乱。勿同诸瓜食，夜食不消成积。食后饮冷水生虫，疫病后食之，损脾成内疾。食生 成瘕为怪病。过食不消者，用马鞭草汁和酒服可化。勿同猪肝食。

　　鱼酢 味甘咸，性平。诸鱼皆可作酢，多食难化，发疮疥。防杂发害人。生酢损人，食之动脾胃病。同胡荽、同葵菜、同豆藿、同麦酱、同绿豆、同蒜食，并令消渴及霍乱。无鳞鱼 尤不益人。

　　生姜 味辛甘，肉性温、皮性寒。生发散，熟温中，多食损心气，发目疾、五痔、失血。凡患疮疖人食之，长恶肉。妊妇多食生姜，助胎热，令子生疮疥，或生多指。多食辛辣，皆能损胎。夜不食姜，免耗真气。忌同猪肉、牛肉、马肉、兔肉食。秋姜宜少食，能泻气夭年。干姜久食，令人目暗。妊妇食之，令胎内消，盖其性大热而辛散也。糟老姜入蝉蜕，则无筋。

　　卷六

　　鱼类

　　鲤鱼 味甘性平。其胁鳞一道，从头至尾，无大小皆三十六鳞。阴极则阳复，故能发风动火。同犬肉豆藿食，令消渴。同葵菜食，害人。天行病后及下痢者、有宿者，俱不可食。风病患食之，贻祸无穷。服天门冬、紫苏、龙骨、朱砂人忌食。

　　鲤脊上两筋及黑血有毒。溪间生者，毒在脑。山上水中生者，不可食。炙鲤勿使烟入目，大损目光，三日内必验。鲤鱼子合猪肝食，能害人。勿同鸡肉鸡子食。

　　鲫鱼 味甘性温。同蒜食，助热。同沙糖食，生疳虫。同芥菜食，发浮肿。同鸡雉鹿猴肉及猪肝食，生痈疽。服麦门冬者，食之害人。鲫鱼子忌同猪肝食。

　　 鱼 味甘性温。患疳痢者，勿食。

　　鲥鱼 味甘性平。多食发痼疾及疮疥疳疾。

　　鲈鱼 味甘性平，有小毒。多食发疮肿，成 癖。勿同乳酪食。肝不可食，剥人面皮。中鲈鱼毒者，多饮芦根汁可解。

　　鳜鱼 味甘性平。 刺凡十二，以应十二月。误梗害人，以橄榄核磨水，服之可解。

　　鲢鱼 味甘性温。多食令人热中发渴，或发疮疥。

　　鲭鱼 味性甘平。作 与服石人相反。勿与生胡荽、麦酱、豆藿、生葵菜同食。

　　服术人忌之。

　　白鱼 味甘性平。多食热中生痰，泥人膈，发灸疮。同枣肉食，令患腰腹痛。

　　经宿者勿食，令人腹冷，炙食亦少动气。患疮疖者勿食，能发脓。

　　回鱼 味甘性平，多食动痼疾。同野猪雉肉食，令人发癞。同鹿肉食杀人。赤目赤须者忌食。

　　 鱼 味甘性温。多食助火动痰，发疮疾。

　　鲨鱼 味甘性平。多食发疮疥。此鱼大者四五寸，小时即有子。忌甘草。

　　鲦鱼 味甘性温。此鱼长仅数寸，形狭而扁，状如柳叶，性好群游，多食发疮疥丹毒。

　　 残鱼 味甘性平。鲜多食令人发疮疥及小儿赤游风。晒干者名纸鱼。又一种鱼，形似 残，但喙上多生一针，功用相同。

　　 鱼 味甘性温。状似鲢而色黑，其头最大，俗呼花鲢。鲢之美在腹， 之美在头。其目旁有乙骨，食鱼去乙是矣。多食动风热，发疮疥。

　　鳟鱼 味甘性温。一名赤眼鱼。多食动风气，助湿热，发疮疖癣疥及痼疾。

　　鲩鱼 味甘性温，即草鱼。多食发诸疮及湿毒流气痰核病。

　　石首鱼 味甘性平。俗名黄鱼。曝干为白鲞，食之能消瓜成水。又一种黄花鱼，形状相似，但色黑耳。

　　勒鱼 味甘性平。干者谓之勒鲞。甜瓜生者，用勒鱼骨插蒂上，一夜便熟。石首鲞骨亦然。

　　鲳鱼 味甘性平。和生姜粳米煮，骨皆软，其子有毒，食之令人下痢。

　　杜父鱼 味甘性温。状似鲨而短，尾岐、头大、口阔，身黄黑有斑，脊有刺。

　　患疮疖者，忌食。脊有细虫如发，宜去之。

　　鳢鱼 味甘性寒，即黑鱼。有疮人不可食，令瘢白，食之无益，能发痼疾。

