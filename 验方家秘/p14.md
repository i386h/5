<!-- { "loadSidebar": true } -->
　　○松香散：治小儿胎毒及瘌痢疮并治男妇一切湿疮，有人施送四十余年神效无比。方用老松香炒二两 黄丹微炒一两 炒透铅粉五钱 真青黛一两 白矾二两 人发少许同烧以枯为度，共研细末。湿则干敷，干则用麻油调搽。

　　○牛粪散：治湿热诸疮毒水淋漓久不收口并小儿痘疮破烂百药不效用此如神。亦名白龙散。黄牛粪焙干为末，干则用麻油调搽。湿则干掺。愈后无疤痕。

　　○鸡腰膏：治小儿胎毒及头面耳前耳后一切湿疮并羊须疮。屡试如神。大鸡腰子一对蒸熟去皮枯矾三分共捣融加顶上冰片二分敷之。

　　○鸡蛋油：此油最能杀虫诸疮破烂痒不可忍或不收口者搽之神效。鸡蛋数个整个煮熟，去白用黄干煎焦枯。以滚开水半杯冲入，油浮水面取出透火气听用。

　　○牛牙散：治一切痈毒大疮初起者用之神良。并瘌痢头疮及脚下破烂神效。取已死黄牛门牙数枚以三钱为度。将牙烧红浸醋内。烧三次浸三次研末候冷，冲酒饮之，睡出大汗。次日全消。或腹泻。再用败毒散服之立愈。初起三日内俱可治。活人无算。并治瘌痢头疮并脚下烂多年者用真麻油或鸡蛋油调敷。

　　○鸡蛋饮：凡肠痈发背脏毒鱼口等症初起三日之内照服一方，即行消散。如毒势壮者接连三服。无不尽消真神方也。皮色不变者勿服。鸡蛋一个倾入碗内搅匀入芒硝二钱蒸服。用好酒送下。

　　○鲫鱼膏：治诸疮肿毒溃破流脓，并治脚生鸡眼俱极神效。乳岩以及一切色白阴疽忌用。净巴豆肉六两 蓖麻子去壳六两 香油一斤半 蛤蟆两个每个衔人发一团 活大鲫鱼五条 先将巴豆 蓖麻子入油内浸三日。再将蛤蟆浸一宿，临熬时入活鲫鱼共熬枯去渣净。慢火熬油滴水成珠，离火倾于净锅内，再加铅粉二斤半。乳香五钱 不时搅动冷定为度。用时重汤炖化薄纸摊贴。永戒食蟆。

　　○蜈蚣膏：治一切已破无名恶毒。无论久近轻重贴之数日即能拔毒生肌。有起死回生之妙。并治毒蛇、疯犬即百虫咬伤俱极神效。大蜈蚣（长四五寸者八条、小者用二十条） 上木鳖子二十四个 真麻油一斤 。将蜈蚣 木鳖子放麻油内泡三日。用文武火熬起青烟将渣捞净（不净贴之作痛）加入黄丹四两，用柳枝不住手搅动。熬至滴水成膏。用罐收贮浸冷水中数日，拔去火毒。用时以布摊贴。

　　○红膏药：专治疔疮疡子并铜铁竹木瓦石入疮入肉。屡试如神。银珠一钱 蓖麻仁二钱 嫩松香五钱 黄丹一钱 轻粉五分共捣如泥贴患处，膏盖之自能拔毒收功。

　　○白膏药：治一切无名肿毒并小儿胎毒黄水湿疮。功能拔毒生肌屡试神验。凡湿疮无皮红肉现露。日久不愈者更效。顶上炉甘石炭火内烧五柱香久。研末摊地上一日冷透火气。用生猪油和匀捣融摊贴。

　　○秘传黄明膏：治对口发背鱼口便毒及一切痈疽肿毒。未成即消已成即溃，拔毒生肌最为神效世传秘方也。牛皮胶一两入铜器内好醋和煮。用筷子时时搅动煮好加铅粉 黄丹各二钱搅匀收入罐内。放水中拔去火毒。用布摊贴。

　　○银青散：治男子阴头生疮，腐烂疼痒，女子阴户两旁生疮湿烂肿痛发痒。并治小儿痘疤肿烂满头黄泡等疮用此皆效。白螺壳取墙上白色者佳，去净泥，火煅存性取净末一两 橄榄核火煅存性研取净末二钱 寒水石另研极细取净末二钱 冰片临用时每药二钱配冰片一分 共研末匀。以磁瓶盛贮勿使出气。干则油调搽，湿则干掺。神效无比。

　　○金花散：治烂腿臁疮连年不愈，臭烂难堪并治一切痈疖疮毒。功能去腐生肌。方用：熟石膏一斤研极细 飞净黄丹一两和匀再筛再研。用真麻油调搽，上盖油纸，一日一换，不可用茶水洗。如有脓水流开随用药敷，以免烂开。若妇女一见月信之后下药自有功效。

　　○洞天膏：治一切红肿热毒痈疖。其效如神。先用壮年头发一斤 芸苔子菜油一斤入锅熬至发枯去渣听用。再用活牛蒡草 生菊花连根 活苍耳草连根 生忍冬藤 生马鞭草（又名马鞭草） 生仙人对坐草各一斤。各草难觅少一二味亦可。入菜子油十两 熬至草枯沥渣。再加白芷 甘草 五灵脂 当归各半斤，入锅熬至药枯沥尽渣。俟油冷将前熬头发油合共称过斤两。每油一斤用炒透黄丹七两入油内搅匀。再熬至滴水成珠。以不粘指为度。离火冷透收贮听用。

　　○洞天救苦丹治乳痈 乳岩及瘰疠破烂神效。露天有子蜂窝（无子不效） 雄鼠粪两头尖者是 青皮 苦楝子立冬后收者良 各放新瓦上焙存性各等分研末和匀。每服三钱陈酒送服。须三日再服。不可连日服至要。

　　○代刀散：治疮毒肿胀疼痛服此即破。皂角刺 生黄芪各一两 生甘草 乳香各五钱 共为末。每用三钱陈酒兑服。

　　○麻药：凡割毒疮或取箭头疮子敷之麻木不痛。川乌尖 草乌尖 生半夏 生南星 荜拨各一钱半 蟾酥二钱 胡椒 细辛各五钱细米酒调搽。又方公麻雀粪（尖而竖者是）胡椒各七粒烧酒调敷。

　　○咬头膏：专治疮毒肿胀不破甚效。铜绿 松香 制乳香 制没药 杏仁 生木鳖子 研末 蓖麻子去壳各一钱 巴豆二钱 白砒一分共捣成膏为丸。如绿豆大。每用一粒放疮头上另用不拘何项膏药盖上。破即用茶洗。分别症候另用药治。孕妇胎前产后忌用。

　　○醒消丸：治疔疮及一切大热痈毒肿痛不已立能消肿止痛。乃疗痈之圣药也。孕妇忌服。制乳香 制没药各一两 麝香二分 雄精五钱共研细用黄米饭一两和捣为丸。如粟米大。晒干。每服三钱热陈酒送服。盖被取汗为妙。

　　○珍珠散：治口疮牙根红肿实火喉痛各症。每用一二分吹入神效。真硼砂 雄精 川连 儿茶 人中白 冰片 薄荷 黄柏各一钱 大破珍珠五分各研极细末和匀收入瓷瓶不可泄气。

　　○神仙枣：凡生疮毒日久体虚，疮极重者内服外敷大有奇效。红枣三斤 银花 归身各一两 甘草三钱 僵蚕 白芷 乳香末 五倍子 黄芪各五钱 水六碗煎半倒出。再如前煎半。共煎汤六碗去药留枣。再煎分作四五日连枣与汤吃完全愈。

　　
外科内服验方阳痈门

　　○降痈活命饮：治一切无名肿毒无论阴症阳症初起能益气和血，解毒托里。破后能排脓去腐生肌长肉。疮科始终之圣药。功在仙方活命饮之上。产后生痈毒者更妙。 大当归八钱 生黄芪五钱 金银花五钱 甘草三钱 酒煎浓汁服。服后睡卧出汗即愈。毒在上加川芎二钱，在中加桔梗二钱，在下加牛膝二钱。泄泻加苍白术各二钱。呕吐恶心加陈皮 半夏各一钱。不思饮食加白术三钱 陈皮一钱，气虚加党参 生黄芪各五钱，阴疽肉白淡色无论冬夏加陈皮 麻黄六分 肉桂 炮姜各一钱半。断不可妄行加减。排脓加白芷三钱，欲穿加皂刺一钱半。

　　○黄芪汤：治搭手发背对口痈症及一切大小无名肿毒未成者散，已成者溃，已溃者易收口。轻者一服。重者两服全愈。此方道人授传大有功效。小儿减半。孕妇忌服。 生黄芪 归身 甘草 白芍 穿山甲各五钱 上部加川芎 ，中部加杜仲，下部加牛膝各五钱。各药用淡陈酒一杯水一杯煎至一杯热服。避风盖被暖睡汗出即愈。未汗忌一切冷热汤水。汗出一时后不忌。

　　○桔皮竹茹汤：治一切疮毒已破，胃火上逆气冲。时时呃逆，身热口渴唇焦。此热呃也。服之最效。 桔红 竹茹各二钱 生姜 党参各一钱 黄连八分 柿蒂七个水煎。空心服。

　　○摩风膏：治面上或身上风热浮肿痒如虫行，肌肤干燥时起白屑。次后极痒抓破时流黄水或破烂见血痛楚难堪。此膏抹搽十日必全愈。屡试如神。此风热作痒第一方也。 麻黄五钱 羌活一两 升麻二钱 白檀香 白芨 防风 归身各二钱 用香油五两将各药浸泡五日，慢火熬枯去药用布沥尽渣。加黄蚶五钱再熬数滚启起冷透火毒听用。

　　○二味拔毒散：治一切毒虫咬伤无论肿痛瘙痒敷之即止。其效如神。 雄黄 枯矾 各等分为末。先用生姜汁洗净用茶调搽。

　　○贝叶膏：治对口发背鱼口一切溃烂痈毒，与腿部白油膏功同。屡试神效。 净麻油一斤 乱发鸡子大一团 将发入油中以文火熬化去渣。再入白蜡二两 溶化用纸浸油内取起再浸以油尽为度。纸要张张隔开放在风前冷透一日。用贴患处少刻脓粘满纸。日换十余次。数日脓尽生肌。

　　○葛仙生军散：治一切末破大小火热疮疖红肿焮痛神效。 生大黄好醋磨汁敷。干则随换。皮色不变者忌用。

　　○矾蜡丸：此托里消毒固脏腑止疼痛妙药。凡一切痈毒溃烂之后最宜服此。若肠肺生痈及遍身生疮状类蛇头者，更有排脓托里之效。 白矾三两研细 黄蜡二两 先将蜡溶化离火加入矾搅匀用多人赶紧燃作丸。如梧子大。迟则坚凝难燃。每日服白丸分三次空心酒送下。。忌食鸡肉三月。

　　
阴疽症要：

　　
阴疽论名。王洪绪曰阴毒之症皆皮色不变然有肿与不肿者、有痛与不痛者、有坚硬难移有柔软如绵者、不可不为之辨矣。夫肿而不坚痛而难忍者流注也。肿而坚硬微痛者贴骨鹤膝横痃骨槽等类也。 不肿而痛骨骱麻木手足不仁者风湿也。坚硬如核初起不痛者乳岩瘰疠也。不痛而坚、形大如拳者恶核失荣也。不痛不坚软而渐大者瘿瘤也。 不痛而坚形如金石大如斗升者石疽也。 此等症候尽属阴虚。无论平塌大小毒发五脏皆曰阴疽。如其疼痛者易消。重按不痛而坚者毒根深固消之不易，治之尤不容缓也。

　　
凡阴疽初起之形宽大平塌根盘散漫不肿不痛色不明亮。此阴疽最险之症。倘误服寒凉其色变如猪肝毒攻内腑神昏即死。夫色之不明而散漫者，乃气血两虚也，患之不痛平塌者毒痰凝结也。 治之非用阳和汤焉能开其奏里解其凝结也。

　　○石疽：初起一核渐大如拳坚硬如石。急以阳和汤。犀黄轮服可消如迟至大如升斗者仍如石硬不痛，日久现出红筋则不能治。若生斑片烂溃。在即溃后放血三日而死。若现青筋尚可医治。内服阳和汤，外用活商陆根捣烂加食盐些少敷之。数日作痒，半月皱皮。日敷日软有脓袋下垂，以银针穿破用千金托里散加熟地生芪各一两煎服。十剂后用阳和解凝膏贴上，空出针穿之眼。膏外用布捆紧。务使皮膜相连。内服十全大补收功。如毒气未尽。忌服补剂。此林屋山人秘法也。失荣症照此治。

　　○恶核：恶核亦寒痰凝结毒根最深却不易溃。内服外敷均忌寒凉。内宜阳和犀黄轮服可消。外以田螺捣烂涂之。大忌开刀内服温补托毒消痰之剂犀黄丸尽可收功。

