<!-- { "loadSidebar": true } -->
　　○多骨疽：诸疮出脓后久补收口。内必有多骨也。宜用推车散。方用蜣螂俗名推车虫又名推屎虫炙研极细每一钱入干姜末五分。要极细如灰面者。入疮孔内。次日自有骨出，骨尽自愈。一人疮内生一大骨。用旧烂棺木底板研末。纸卷烧烟薰之而愈。又方：蜜陀僧研末桐油调稠摊布贴之甚效。

　　○附骨疽：附骨疽生大腿外侧又名贴骨疽又名缩脚疽。初起不热不红甚则锥痛难以屈伸转动不便，久则寒郁为热，甚作脓而无头。皮色不变渐透红亮一点。则为内脓已成。溃则收功。甚难用：白芥子研末烧酒调敷或以大戟 甘遂 二末白蜜调敷。内服阳和汤。每日一剂四五服可消。后再服子龙丸以杜患根。忌开刀开则定成缩脚损疾。此林屋山人秘方也。

　　○剩骨疽：此症一名朽骨疽多生于腮腭牙床眼胞骸下，手足腿膊等处。其症与附骨疽大约相同。亦阴症也，治法照附骨疽治之。

　　○流注：流注发无定处如块如核漫肿无头皮色不变或痛或不痛。久则破而流走者是也。须认肿而不坚痛而难忍。若忽然身生疙瘩红肿游走。名曰游疯丹毒。与此不同不可误认。此症毒发阴分因痰塞清道，气血虚寒凝结。一曰寒痰，一曰气毒。初起用二陈汤加阳和丸同煎，数服全消。消后接服小金丹七丸。以免复发。如皮色稍变极痛难忍者，须服阳和汤以止其痛。使已成脓者不痛而破。此乃以大疽变小之法。如患处稍软可用针破脓多白色。一样和解凝膏贴之。但此症破后毒痰流走患生不一，故初破之后五日内仍服小金丹十丸，以免后患。接用犀黄丸阳和汤早晚轮服。使毒痰消尽不补可必收功。屡试屡验。

　　○瘰疠：瘰疠即疡子也。小者为瘰大者为疠。名色甚多。项前为痰瘰、项后为湿瘰、左右两侧形软遇怒即肿为气疠、坚硬筋缩为筋疠、若连绵如贯珠者为瘰疠、又有马刀长形者是子母重台蛇盘锁项蜂窝惠袋燕窝爪藤倛疡流注单窠莲子门门及风石鼠疠，形名各异，受病故不外痰湿风热气毒而成。然必兼恚怒忿郁忧滞谋虑不遂而致也。 初起用烟杆中黑烟油或凤仙膏敷之三日即消。屡试神效。（九按：初起富豪之家用消核膏最稳最灵）。

　　○凡瘰疠未破者用子龙丸。每服三分淡姜汤送下。每日三次。止消乃止。忌食香橼、橙、柑桔，食则复发。

　　○凡瘰疠内有溃烂间有成脓未溃者，亦有未成脓者。宜服犀黄丸止其已溃之痛，松其成脓未溃之胀，消其未成脓之核。已成脓者用咬头膏贴之即穿。内服温补祛痰、通腠活血壮气之药。外贴阳和解凝膏而愈。

　　○又方用铜钱一枚和蝣蜒虫即无壳蜗牛俗名鼻涕虫 捣融以铜化为止敷之即愈其效无比。

　　○又方陈醋熬至滴水成珠加生半夏末一钱调匀敷之过夜再换两日即消神效。

　　
又方：夏枯草 金银花 蒲公英各五钱酒水煎时时当茶服之。生项后服之更效 。

　　
又方：集成皇丹专治瘰疠破烂连及胸腋臭秽难闻十余年不愈者药到病除，其效如神。方用新出窑石灰一块滴水化开成粉，用真生桐油调匀干湿得中。先以葱椒汤洗净以此搽之。

　　○九子疡生颈上一连九个者是。用鸡蛋一个净水煮熟，去黄剖作两片，先以麝香一分，冰片五分掺在疡子上从初生第一疡子起将鸡蛋一边盖住。外以干艾一大团烧蛋外。总以疡子大痛为度。从首至终轮烧。再用蒲公英 夏枯草 金银花 甘草水煎服。数剂如神。

　　
阴疽诸方：

　　○阳和汤：治乳岩、失荣、石疽、恶核、痰核、瘰疠、流注、横痃、并治一切色白平塌阴疽等症。此为阴疽圣药万应万灵。从无一失。珍之宝之。 熟地一两 真鹿角胶三钱 上肉桂 甘草各一钱 炮姜 麻黄各五分 水煎服。服后再饮好酒数杯。谨戒房事。

　　○犀黄丸：治石疽、恶核、失荣、瘰疠、乳岩、流注、横痃、肺痈、小肠痈。一切腐烂阴疽。屡试如神。百发百中之验方也。 制乳香 制没药各一两 真麝香 犀牛黄各三分共为细末，取黄米饭一两捣烂与各药末和匀为丸，如粟米大，晒干。忌火烘。每服三钱。陈酒送下。患在上部临卧服。下部空心服。

　　○子龙丸即控涎丹也。治头项胸肋背腰筋骨，牵引钩痛流走不定，手足冷，木气脉不通，此乃痰涎在胸膈上下不可误认为风瘫也。并治喉中结气，似若梅核，时有时无，冲喉闷绝，又遍身或起筋块如榴如栗，皮色不变，不疼不痛，但觉酸麻或自溃串烂，流水如涎。经年不愈，有若管漏，此乃痰滞经络所致。又治瘰疠、鱼口、便毒贴骨一切阴疽，屡试神效。 制甘遂煮透去骨 大戟忌火炒 炒白芥子各等分为末炼蜜为丸。梧子大。每服三分，淡姜汤下。忌与甘草之药同日服。此方乃治痰之本。痰之本水也湿也，得气与火则为痰。大戟能泻脏腑水湿。甘遂能行经络水湿。直达水气所结之处。以攻为用。白芥子能散皮里膜外痰气。惟善用者能收奇效也。

　　○回阳玉龙膏：治一切阴疽恶毒，敷之痛者能止。不痛者即痛。而速愈。已破者亦能收功。凡遇各项阴疽，如前阳和等膏，制之不及。或贫寒无力不能制者，用之亦有奇效。如乳岩及险恶阴疽不能收功者，仍用阳和解凝膏为妥。 生草乌三两 煨生姜二两 炒白芷 生南星各一两 肉桂五钱不见火者共为末。用顶好烧酒调敷。

　　○阳和解凝膏：治一切已破阴疽恶毒，效若仙丹万金难得，不可轻视，并治疟疾冻疮皆效。 新鲜大力子根叶梗三斤即牛蒡子 活白凤仙花梗四两 用麻油十斤将二味熬枯去渣。次日以附子 桂枝 大黄 当归 肉桂 官桂 草乌 川乌 地龙 僵蚕 赤芍 白芷 白蔹 白芨各二两 川芎 四两 续断 防风 荆芥 五灵脂 木香 香附 陈皮各一两。共入油熬枯。沥渣。过夜油冷，称过斤两。每油一斤加炒透黄丹七两， 搅匀文火漫熬。熬至滴水成珠，越老越好。以油锅移放冷处。取制过乳香 没药末各二两，苏合油四两 麝香一两研细入膏搅和。半月后摊贴。一应烂溃阴疽神效。冻疮贴一夜全消。。溃者三张全愈。疟疾贴背心。此方惟麝香最贵。如无力制配。熬膏时不用。俟用膏时，每张加麝香数厘贴之亦可。

　　○万应紫金膏：此膏能治百病。凡男妇大小瘰疠、对口发背、乳痈、鱼口便毒、臁疮、热疖、手足腰背疼痛，闪挫伤损及一切无名肿毒。俱贴患处。哮吼喘嗽贴心窝，泻痢贴脐眼。百发百中功效无穷。 赤芍 当归 红花 黄芩 荆芥 防风 连翘 黄柏 僵蚕 蝉蜕 白芷 甘草 胎发 大黄 银花 蜈蚣 川乌 草乌 羌活 苍术 细辛 川椒 秦艽 乳香 没药 骨碎补 首乌 蛇床子 木鳖子 大枫子 生南星 生半夏各五钱。用猪油 麻油 桐油各半斤。将前药浸入油内。如春夏天浸三日 秋冬浸七日。倾铜器内文武火熬至药色焦枯。取起滤渣。再熬加炒黄丹十两用槐枝不住手搅动。熬至滴水成珠。再加白蜡五钱 随即取起用槐枝搅匀。收入瓦罐。浸水中拔去火毒。用时以布摊贴。

　　○阴疽无价活命仙丹：此丹通治落头疽、耳后锐毒、痄腮、骨槽风、阴对口、阴发背、乳岩、恶核、石疽、失荣、鹤膝风、鱼口便毒、瘰疠、流注，一切阴疽内不必服药（病重者仍服前阳和汤为妙）外不必敷药。惟用此药一丸放手心中紧握住。用布带将手指捆拢，不紧不松免使药丸移动。捆至四点钟。将药丸埋入土中（不可使鸡犬误食则必死).再换一丸，照前捆好日夜不断。不论如何肿痛溃烂。用至数丸自能收口生肌。轻者一二丸立见功效。忌食鸡鹅鱼虾发物。已愈不忌。惟女色宜谨戒半年。

　　
京都孙姓脑后生一落头疽，百药不效。头已下垂，势将待毙。后用此药数日而愈。有一妇人亦生此疽，溃烂生蛆头低不起。亦用此药而愈。其余外种阴疽照此治愈不一而足。此方补造化阴阳所不及。上下古今所罕闻。传自蒙古名医贵重无价。较林屋山人阴疽诸方尤为简便神效。抄传广布功德无穷。 方用真麝香一钱 火硝三钱 白矾三钱净黄丹三钱 胡椒一两 以上共研细末，用热蜜和为两丸。病在左放左手，病在右放在右手。病在中男左女右。病在腰以下放脚心。仍分左右中为要。孕妇忌用。阴疽多属险症。必须早治方效。或溃烂太甚，神色昏迷。已成败症。此丹亦难见效。

　　○太乙紫金锭：此药能治百病效验如神。凡居家远出不可无此。山茨菇去皮洗极净焙二两 五倍子洗刮焙二两 千金子仁白者研纸压去油一两 红芽大戟去芦洗焙两半 真麝香三钱 以端午、七夕、重阳或天德、月德吉日。预先斋戒虔心制药为末。陈设拜祷。重箩筛令匀用糯米浓汤和日入木臼内杵千下。作一钱一锭。病甚者连服数锭。泻三次随食混粥即止矣。 此方乃密药中第一方。用药之奇不可思议。或加入雄黄 朱砂各五钱 尤妙。又名万病解毒丹。治一切药毒、菰子、鼠莽。恶菌疫死。牛马河豚等毒。及时行瘟疫。山岚瘴疟。缠喉风痹。黄疸、赤眼、疮疖热毒上攻。或自缢溺水，打扑伤损，痈疽发背、鱼脐疮肿、百虫犬蛇所伤。男子妇人癫邪狂走。鬼胎鬼气。并宜服之。制时忌孝子妇人鸡犬破相之人见之效。（华建药房刘任甫氏存传秘制万应玉兰油，试验有效。更梅花点舌丹，一笔钩，京都磠砂膏，均有效验。皆宜备急之用）

　　○外科利用方：荆芥败毒散：治肿腮漏腮。荆芥 防风 羌活 独活 柴胡 前胡 川芎 枳壳 桔梗 茯苓各一钱 甘草五分 薄荷三分 水煎服。

　　○黄连解毒汤：治一切火热表里具盛、狂躁烦心、喉干大热、干呕吐血。衄血、热甚发斑等症。非实火不可轻服。黄连 黄芩 黄柏 栀子各等分水煎服。

　　○龙胆泻肝汤：治肝疸经实火、湿热肋痛、耳聋等症。酒炒龙胆草 归尾各钱半 酒炒黄芩 泽泻 木通 车前子 炒生地 生甘草 各一钱水煎服。

　　○五苓散：治腹满、水饮。水肿、小便不通等症。猪苓 茯苓 白术各一钱 泽泻钱半 肉桂三分研末另冲兑服 水煎服。

　　○甘桔汤：治喉痛、喉痹、肺痈、吐脓、干咳无痰、火郁在肝等症。金银花二钱 桔梗八分 牛蒡子钱半 水煎服。

　　○凉血地黄汤：治胃火热盛、吐血、衄血、咳血、便血、蓄血、如狂，嗽水不欲咽及阳毒发斑等症。生地四钱 白芍二钱 丹皮一钱 犀角一钱 黄芩二钱 甘草五分 黑栀子二钱 黄连一钱 川黄柏二钱水煎服。

