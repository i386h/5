<!-- { "loadSidebar": true } -->
　　○当归汤：治跌打损伤未破口功能散瘀活血。虽以气绝打去一牙灌之，亦能活。此少林寺教师方。当归 泽泻各五钱 川芎 红花 桃仁 丹皮各三钱 好苏木二钱 酒水各半煎亦分服。头伤加藳本一钱 。手伤加桂枝一钱，腰伤加杜仲一钱 肋伤加白芥子一钱 脚伤加牛膝一钱。

　　
又方：野菊花连根阴干每用一两加酒与童便各一碗煎服。但有一丝之气无不活也。

　　○破伤口：急救方用龙眼核剥去光皮不用。将核研极细掺疮口即定痛止血也。又方：珠兰叶捣融敷之。立刻收口接骨伤口宽大者加白盐少许。第二次敷免盐。又方月季花又名月月红取叶捣烂敷之立能止血消肿。虽断筋亦可速愈。

　　○血流不止：伤口血流不止用猪瘦肉切厚片贴上。无论伤口大小血流不止者立效如神。此急救止血第一仙方也。

　　○跌打吐血：跌打吐血不止方用干荷花焙干研末调酒服一日二三次，数日即愈。如用干荷叶 白砂糖煎服或姜炭 京墨冲服均效。

　　○戳伤肠出：好醋煮热洗之，随洗随入。外用活鸡皮乘热贴之。再服玉真散自愈。

　　○手指砍断将指接上用苏木末敷之，外用蚕网包缚牢固。数日愈。

　　○接骨法：接骨验方用杉木炭研极细末用白砂糖蒸极融化将炭末和匀摊纸上乘热贴之。无论破骨伤筋断指折足数日可愈。屡效。忌食生冷发物下手先用凤仙花根一寸磨酒服，操动则不知痛。然后用药治之。

　　○伤损缩筋年久不愈方用 杨梅树皮晒干研末和烧酒蒸熟调敷用布扎好。每日一换，不过三五次即愈。

　　○跌打青肿方用整块大黄用生姜汁磨融敷之一夜紫者转黑，黑者转白，一日一换其效如神或用生半夏水调敷一夜即消。

　　○跌打青肿内伤凡一切跌打损伤遍身青肿瘀停作痛及堕仆内伤一服即愈。用白木耳四两焙干为末，每服一两麻油拌匀好酒送服，药完其患若失。百发百中神妙非常。

　　○损伤碎骨在内作脓方用田螺搥烂加酒秐和匀敷四围中留一孔其骨自出。

　　○旧伤日久作痛或天阴作痛方用益母草熬膏热酒送下。十日痊愈其效如神。

　　○闪跌手足用生姜 葱白捣融和灰面炒热敷之妙。

　　○跌打损伤湿烂不干方用煅寒水石二钱研末敷之立见功效。或用羊皮金纸贴伤处效。

　　○止血补伤验方治刀箭伤马踢伤跌伤一切物打伤无不验效。生白附子十一两 白芷 天麻 生南星 防风 羌活 各一两共研极细末就破处敷上。伤重者用黄酒浸服数钱。青肿者水调涂上一切破烂皆可敷之即愈。平时预制莫大阴功。

　　○伤科七厘散圣药专治金疮跌打损伤骨断筋折血流不止者先以药七厘烧酒冲服。复用药以烧酒调搽伤处用布扎住效。上朱砂一钱二分 真麝香一分二厘 梅花冰片一分二厘 净乳香一钱五分 红花一钱五分 瓜儿血竭一两 粉儿茶二钱四分。右药须拣选道地于五月五日午时共为极细末瓷瓶收贮黄蜡封口。贮久更妙。每服七厘不可多服孕妇忌服。

　　○竹木入肉：竹木入肉久不出者不过一夜即出方用鹿角烧枯存性研末以水调敷或萆麻子捣敷痛止即出。

　　○铜铁竹木等物入肉虽拔去伤口肿烂不愈方用葱头和洋白糖捣融敷之极效。

　　○水银入肉：真川椒研末生鸡蛋白调敷用布包紧过夜即出。

　　○铁针入肉：针入肉内随气游走至险之症。急用乌鸦翎数根瓦上焙焦黄色研细末酒调服一钱。外用车轮上油垢调真磁石末摊纸上如钱大贴之自出。

　　○被殴伤风：斗殴伤破疮口复感风邪方用。荆芥 黄蜡 炒鱼鳔三味各五钱 艾叶三片入无灰酒一碗煮一柱香热饮之。汗出立愈。惟百日内忌食鸡肉耳。

　　○酒病：好饮之人酒毒发作，头痛目眩或咽喉闷闭或下利清水日数十次，形神委顿。若误作阴寒自利用温热之剂者非矣。宜用陈皮五钱 甘草二钱 川连三钱以上三味微炒为末再加松花粉一两和匀。每服二钱早晚开水送下一服。两日即愈。

　　○酒醉：酒醉死者急用樟树子四钱酒三杯煎滚候温灌之即醒。或用樟木二两煎水服亦可。此仙方也，屡试如神。

　　○治疥良方：治疥良方用明矾五分研末 硫磺五分研末 冰片五分 儿茶二钱 三仙丹三钱 萆麻油调搽。内服苍耳子膏甚效。土茯苓代茶甚妙。

　　○汤火烂疮：神治散用猪毛烧灰 生大黄末少许调麻油搽患处极效。

　　
又方：生石膏捣末敷之立愈。又方用生石膏研末以生桐油调搽，先食茶油一杯以去火毒。

　　
又方：丹参切片以羊脂煎成膏敷疮上。

　　
又方：白蔹末搽之立有效验热牛粪和鸡子白搽之。

　　○汤火伤身体头面验方：用生姜汁涂抹百发百中千发千中。或用樟油亦可。

　　○历节风：烧火风验方用桑枝 苦杏 白芷 元参 苍耳子 生地 忍冬藤 地骨皮 茯苓水煎服。芭蕉头炖猪蹄煎服。

　　
次服方：甘菊花 软防风 生松节 秦艽 羌活 五加皮 花粉 麦冬 牛膝 水煎服。

　　
三服：葛根 薏苡仁 忍冬藤 牛蒡子 犀角磅 石膏 知母 竹沥汁 水煎服。

　　
四服：桑枝膏 白芷膏 苍耳膏 忍冬膏 甘草膏 松毛膏 用生地煎汤兑付服。

　　
五服方：胡麻仁 石斛 萆薢 续断 杜仲 秦艽 防风 白藓皮 丹参 生地 水煎服。

　　
六服方：蒺藜 黄芪 防风 白芷 地骨皮 苍耳子 杭芍 犀角磅 水煎服。

　　
七服：石菖蒲 芝麻 生地 忍冬藤 海桐皮 薏苡仁 地骨皮 五加皮 甘草 共为末炼蜜为丸如梧子大米饮送下。

　　○暑湿泻利：欧阳文忠患暴下，国医不能愈，夫人市药三文进之，一服而愈。问其方乃车前子五钱为末，米饮下。此药利水。

　　○肺热久嗽：一妇肺热久嗽，身如火炙，肌瘦将成劳。以枇杷叶 款冬花 紫菀 杏仁 桑白皮 木通等分 大黄五钱为末，蜜丸如桃大。食后夜卧各含化一丸。未终剂而愈。

　　○反胃：一人三世病反胃得一方。柿饼同干饭日日食之。饮水遂愈。

　　○呃逆：一妇产后呃逆烦乱。柿饼一个煮汁热饮获愈。刀豆烧存性更胜柿。

　　○胸满：莫先生病食已胸满不下，百治罔效。偶家人合陈皮汤尝之。胸次廓然下之愈。

　　○肿毒恶疮：疮疡恶毒用生肥皂去子弦及筋捣烂酿醋和敷立愈。不愈再敷奇效。又方用生肥皂火煅存性，生油腻粉调搽诸恶疮。

　　○风蹷顽痹：一人风蹷顽痹腰膝疼痛饮信方用。海桐皮 薏苡仁各三两 芎藭 羌活 地骨皮 五加皮各二两 甘草五钱 生地十两 酒二斗浸蒸常服。不得增减早午晚饮一次。常令醺醺酒完病愈。此方祛风去湿活血通络舒筋甚效。

　　○湿毒久痢：一妇年四十余躭饮无度，多食鱼蟹积毒在脏。日夜二三十泻便与脓杂下。大肠连肛门甚痛，用止血痢药不效。用肠风药益甚。盖肠风有血无脓也。服热药腹愈痛血愈下。服冷药注泻食减，服温平药则若不知。年余待毙。后服党参四两 椿樗白皮一两 为末空心温酒或米饮一服遂愈。

　　○目张不瞑：一妇因大恐而病愈后目张不瞑。钱乙曰目系内连肝胆，恐则气结胆横不下，郁李润能散结，随酒入胆，结去胆下而目瞑。

　　○便闭腹坚：王善夫病便闭腹坚如石腿裂出水，饮食不下。治满利小便药遍服不效。李杲先生曰此奉养太过，高梁积热损伤肾水致膀胱干涸，小便不化，火又逆上而为呕哕。难经所谓阙则不得小便，格则吐逆者。内经所谓无阴则阳无以化也。处以滋肾丸用黄柏 知母各一两酒洗焙研 桂一钱为引，每服二百丸。少焉前阴如刀刺火烧溺出床下成流肿胀遂消。

　　○水肿：消水圣愈汤.治水肿第一方，然必两手脉浮而迟，足跌阳脉浮而数。诊法丝毫不错。一服即验，五服全愈。否则不可轻用此秘方也。大道无私方不宜秘。然皇帝有籣台之藏，长桑有无泄之戒，一恐轻试之误，一恐泄天地之机也。余出此方。以俟一隅之反。非谓一方可以统治斯病也。天雄一钱 牡桂二钱去皮 细辛一钱 麻黄一钱半 炙草一钱 生姜二钱 大枣三枚 知母二钱 水两杯先煎麻黄去沫，后纳诸药煮八分日夜作三服当汗出如虫行皮中即愈。

　　○二便不通：一人素多酒色，二便不通胀痛呻吟七昼夜。用通利药不效。李时珍先生曰此湿热之邪在精道，壅塞隧路，病在二阴之间。故前阻小便后阻大便。病不在大肠膀胱也。 用枳实 茴香 穿山甲 倍用牵牛煎服。三服平愈。

　　○肠结：一妇肠结。年六十余岁，服养血润燥药则泥，一服硝黄药则罔知。如此三十余年，其人体肥膏粱而多郁，日吐酸痰乃宽。此乃三焦气滞，有升无降，津液皆化为痰不能下润脏腑，非血燥也。润剂留滞，硝黄入血不能入气故无效。用牵牛为末皂角膏为丸。服之。方服便通。

　　○脐腹湿疮：一妇患脐腹二阴遍生湿疮，热痒而痛，时出黄汁，二便涩。用鳗鱼黄丹之类敷之。热痛愈甚，其妇嗜酒喜食鱼虾发风之物。乃用马齿苋四两，研烂入青黛一两和涂。热痛皆去仍服八正散而愈。此中下焦蓄蕴风热，毒气若不出。当作肠风内痔。妇不能禁酒物果仍发痔。

　　○血厥：妇人血厥因汗出过多，血少阳气独上，气寒不行而厥。此症甚多。宜用白薇 当归各一钱 参五分 甘草二分煎服。

　　○肠风血痢：是斋方用平胃散一两 川续断二钱半 米饮下。又方地榆 银花 秦艽各等分煎服。

　　○手足不遂：一人手足不遂数十年，遇新罗僧授以威灵仙一味捣末酒水煎服。获愈。

　　○劳疟：张知阁久病疟，热时如火，年余骨立，医用热剂益甚。琳投以小柴胡汤二剂脱然。此名劳疟。热从骨髓出，加以刚剂气血愈亏。热在骨髓非银柴不可。是以见效。

　　○反胃呕吐：一鞋匠病反胃呕吐甚至屎从呕出。余用麻仁丸加酒军五钱 继以泻心汤加减，黄连 黄芩 干姜甘草 加火麻仁又以二陈合姜附，转入白前 百部 阿胶合二陈平胃收功。

　　○经闭血块：妇人因行经冲水，经闭，少腹结成血块，服攻破药，命几殆。后得神授以龟板 柚皮 鲫鱼头三味放瓦上以六红酒淬五次。炙干为末。蜜调敷。痛在左敷右。在右敷左。敷入痛如刀刺，下恶物半桶。内服四君加芪归刺猬 槐花等煎服。嗣因不肯服药复生腹痈。以人参养荣汤为丸常服。外以蒲公英 紫花地丁 木芙蓉叶 白蔹 白芷捣末调蜜敷之而愈。

