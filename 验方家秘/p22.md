<!-- { "loadSidebar": true } -->
　　○磁珠丸：治神水宽大渐散昏如雾露中行有黑花，及观物成二体，及内障神水淡绿色，淡白色又治耳聋耳鸣。煅磁石二两 辰砂一两 神曲三两 作饼炼蜜为丸。空心米饮下。

　　○龙胆汤：治肋痛，口苦耳聋耳肿筋萎，阴湿热痒阴肿血浊溲血。龙胆草 柴胡 黄芩 栀子 木通 车前子 泽泻 生地 当归 甘草 水煎服。凡湿热肝邪可治。

　　○甘露饮：治胃中湿热，色黄溺赤，口疮吐血衄血口烂龈縻。天冬 麦冬 生地 熟地 枇杷叶 黄芩 枳壳 石斛 茵陈 甘草各等分。水煎服。

　　○五皮饮：治脾虚肤肿：陈皮 茯苓皮 生姜皮 桑白皮 五加皮 水煎服。

　　○泻白散：秋伤燥令成痰嗽。桑白皮一钱 地骨皮一钱 甘草五分 粳米百粒水煎服。

　　○一味白术酒：治伤湿一身尽疼。白术一两 酒煎服。不能饮酒者以水代之。

　　○肾著汤：治寒湿腰痛如带五千钱。此带脉为病，名曰肾著。甘草二钱 白术干姜 茯苓 各四钱 水煎服。即金匮姜苓术汤。

　　○济生乌梅丸：治大便下血如神。炒僵蚕一两 乌梅肉一两半共为末，醋糊丸。每服四十丸。空心醋汤下。

　　○圣济附子汤：治洞泄，寒中，注下水糓，或痢赤白，食已即出，食物不消。炮附子 炒乌梅肉各一两 炒黄连二两 炒干姜一两 为末炼蜜为丸。米饮下。

　　○凉膈散：泻三焦六经诸火。连翘一钱半 酒军 芒硝 甘草各一钱 栀子 黄芩 薄荷各五分 竹叶二十片 生蜜一匕，煎服。膈上如焚一服消。

　　○苏子降气汤：治痰嗽气喘。苏子 桔皮 半夏 当归 前胡 厚朴 各一钱 沉香 炙草各五分 甚加肉桂去沉香。水煎服。然此方不如用桂枝汤加厚朴 杏仁之为愈也。

　　○圣愈汤：治一切失血或血下虚。烦渴燥热，睡卧不宁，五心烦热，作渴等症。即四物汤加人参 黄芪 各三钱水煎服。

　　○八珍汤：气血双补加桂芪，名十全大补汤。四物归地芍川芎，血证诸方括此中。若与四君诸品合，双疗气血八珍崇，桂芪加八珍煎，大补功宏号十全。再益志陈五味子，去芎辛串养荣专。

　　○人参养荣汤：治脾肺俱虚，发热恶寒，肢体瘦倦，食少作泻等症。若气血两虚，变见诸症，勿论病脉，但用此汤诸症悉除。

　　○五味异功散：健脾进食为病后调补之良方。即四君子汤加陈皮二钱 水煎服。

　　○六君子汤：治脾胃虚弱，脾满痰多。即四君子汤加陈皮二钱 半夏二钱 水煎服。

　　○香砂六君子汤：治气虚肿满，痰饮结聚，脾胃不和，变生诸症者。即六君子汤加木香 砂仁 各一钱 水煎服。

　　○正元丹：治命门火衰，不能生土，吐逆厥冷，有时阴火上冲，则头面热，眩晕，恶心。浊气逆满则胸肋刺痛，脐肚胀急。即四君子汤加淮山 黄芪各三钱水煎服。

　　○鸡鸣散：治脚气第一品药。不问男女皆可服。如或风湿流注。脚痛不可忍，筋脉浮肿者，并宜服。其效如神。槟榔七枚 桔红 木瓜各一两 吴萸 苏叶各三钱 桔梗 生姜各五钱 水三碗煎一碗，候冷服之。天明当下黑粪水。早饭时必痛住肿消。

　　○近效白术汤：治风虚头重眩苦极不知食味，暖肌补中益精气。即术附汤减半加炙草一钱半 生姜二片 大枣二枚，水煎服。（白术五钱 附子二钱半）

　　○参附 术附 芪附三方合括歌。阴盛阳虚汗自流，肾阳脱汗参附求（人参一两 附子五钱）；脾阳遏郁术和附（白术一两 附子五钱），若是卫阳芪附投（黄芪一两 附子五钱）。

　　○三生饮：治卒中昏不知人，口眼歪斜，半身不遂，并痰厥阴厥。生附子 生南星 生川乌各去皮各五钱 木香二钱 参一两另煎冲药 调服风痰卒倒效神灵。

　　○益元汤：治阴盛格阳之证，面赤口渴，欲卧于泥水之中，为外热内寒乃热因寒药，为引用也。此白通加人尿猪胆之变方也。蕲艾叶 炮附子 北干姜 麦冬 五味子 知母 黄连 人参 炙草 葱白 童便 水煎服。

　　○百合汤：治心口痛，服诸热药不效者，亦属气痛。百合一两 乌药三钱 水煎服。

　　○丹参饮：治心痛胃腕诸痛多效，妇人更效。丹参一两 白檀香 缩砂仁各一钱 水煎服。

　　○金铃子散：治心腹痛，及肋痛等症。脉洪数，及服热药而增痛者如神。元胡索 金铃子等分 捣末清酒调服。

　　○左金丸：治肝脏实火，左肋下痛或吐酸水。黄连六两 吴茱萸十一两 为末炼蜜为丸。

　　○香连丸治赤白痢：黄连二十两 吴茱萸十两 木香五两 研末醋糊丸，空心米汤下。

　　○萆薢分清饮：治遗精，白浊，急淋等症。乌药 益智仁 石菖蒲 萆薢各三钱 甘草一钱半 煎成加盐少许频服。

　　○斗门密传方：治毒痢脏腑撮痛脓血赤白，或下血片。日夜无度，及噤口恶痢，他药不能治者。立见神效。黑豆一两半 干姜四钱 炙地榆六钱 甘草六钱 白芍三钱 罂粟壳八钱 水煎服。

　　○脾约丸：治脏腑不和，津液偏渗于膀胱，以致小便多，大便秘结者。白芍 火麻仁 杏仁 枳实 厚朴 各五钱 大黄一两 炼蜜为丸，如桐子大，白汤送下。大便利即止。

　　○防风通圣散：风热壅盛，表里三焦皆实乃发表攻里并用法。大黄 朴硝 荆芥 麻黄 山栀 白芍 连翘 甘草 桔梗 川芎 当归 石膏 滑石 薄荷 结茯苓 白术 葱姜 水煎服。

　　○越鞠丸：治脏腑一切痰，食。气。血诸郁为痛，为胀，为利者。六郁宜施越鞠丸。芎苍曲附并栀养，食停气血湿痰火，得此调和顷刻安。香附（气） 抚芎（血） 苍术（湿） 栀子（火） 神曲（食） 麦芽煎汤泛丸。湿加茯苓 白芷，火加青黛，痰加南星半夏 瓜蒌 海石。血加桃仁 红花，气加木香 槟榔，食加麦芽山楂，挟寒加吴茱萸。

　　○稀涎汤：治风痰不下，喉中如牵锯，或中湿肿满。皂角一个 大半夏十四枚 炙草一钱 白矾二钱为末每服一钱。生姜少许。温水冲灌，得吐痰涎即醒。此夺门之兵也。风初中时宜之。

　　○通关散：细辛 皂角 为末吹鼻中得嚏得生。

　　○五积散：治感冒寒邪，头疼、身痛、项背拘急，恶寒呕吐、肚腹疼痛及寒湿客于经络，腰脚骨髓酸痛及痘疮寒胜等症，本方去麻黄，酒水同煎。治痢后鹤膝风甚效。当归 麻黄 苍术 陈皮各一钱 厚朴 干姜 芍药 枳壳各八分 半夏 白芷各七分 桔梗 炙草 茯苓 肉桂 人参各五分 川芎四分 姜葱少许，水煎服。

　　○地黄饮子：治舌喑不能言，足废不能行，此谓少阴气厥不至急当温之。名曰痱证。肉桂 附子 肉苁蓉 茯苓 熟地 麦冬 五味子 远志 石菖蒲 山茱萸 巴戟天 石斛各五钱分 薄荷七片 水煎服。

　　○小续命汤：六经中风之通剂。如六经中风歪斜不遂语言涩謇及刚柔二痉，亦治厥阴风湿等症。防风一钱 桂枝 麻黄 酒芍 人参 杏仁 川芎 黄芩 防己 甘草各八分 附子四分 姜枣煎服。

　　○资寿解语汤：治中风脾缓舌强不语，半身不遂与地黄饮子同意。但彼重在肾，此重在脾。羌活五分 防风 附子 羚羊角 酸枣仁 天麻各一钱 肉桂八分 甘草五分 竹沥五钱 生姜汁二钱调服。治肾气不荣于舌，加枸杞 首乌 天冬 菊花 石菖蒲 元参 甚效。羚羊角一味妙甚。

　　○升麻葛根汤：治阳明表热下利，兼治痘疹初发。升麻三钱 葛根 芍药各二钱 炙草一钱 水煎服。

　　○香苏饮：治四时感冒发表轻剂。紫苏叶二钱 炒香附 陈皮各一钱五分 炙草一钱 加姜葱 水煎服。

　　○人参败毒散：治伤寒瘟疫，风湿，风眩，拘挛，风痰头痛目眩，四肢痛。憎寒壮热。项强睛疼。老人小儿皆可服。人参 茯苓 枳壳 桔梗 柴胡 前胡 羌活 独活 川芎各一钱甘草五分 加生姜煎服。口干烦热加黄芩。

　　○大补阴丸：降阴火，补肾水，凡阴虚发热最宜。黄柏 知母各四两俱用盐酒炒 熟地龟板各六两为末。猪脊髓蒸熟和末炼蜜为丸。空心姜汤盐汤酒均可，随意送下。

　　○黑锡丹：治脾元久冷，上实下虚，胸中痰饮，或上攻头目及奔豚上气，两肋膨胀 并阴阳气不升降，五种水气、脚气上攻。或卒暴中。风痰潮上膈等症。黑锡 硫磺各三两同研炒无声为度 胡芦巴 沉香 熟附子 肉桂各五钱 茴香 破故纸 肉豆蔻 金铃子 木香各一两 研末酒煮面糊丸桐子大。姜汤下。

　　○二加龙骨汤：治虚劳不足，男子失精，女子梦交，吐血，下利清糓，浮热汗出，夜不成寐等症。即桂枝汤拿过加龙骨牡蛎各三钱水煎服。一方去桂枝加白薇 附子 亦效。

　　○归脾汤：治思虑伤脾不能摄血，致血妄行或健忘怔忡，惊悸 盗汗 嗜卧少食或大便不调，心脾疼痛，疟痢郁结或因病用药失宜克伐伤脾，以致变症者最宜之。白术炙芪 茯神各二钱 人参 酸枣仁 炒研各二钱 远志 木香各五分 炙草一钱 当归二钱 龙眼肉五枚水煎服。

　　○桃花汤：少阴病下利，便脓血者。少阴病四五日腹痛小便不利下利不止，便脓血此汤主之。赤石脂一两 干姜二钱 粳米五钱水煎服。

　　○麻黄连翘赤小豆汤：伤寒瘀热在里，身必发黄，此主之。麻黄 连翘 赤小豆 梓白皮 甘草 生姜 大枣水煎服。

　　○小青龙汤：伤寒表不解，心下有水气，干呕、发热而咳或渴或利或噎或小便不利，少腹满或喘者。麻黄 芍药 细辛 干姜 甘草 桂枝 五味子 半夏 先煮麻黄去沫，水煎服。

　　○大青龙汤：治太阳中风，脉浮紧，发热恶寒，身疼痛，不汗出二烦躁者主之。若脉微弱，汗出恶风者不可服。服之则厥逆筋惕肉膶此为逆也。麻黄 杏仁 甘草 石膏 桂枝 生姜 大枣 水煎服。

　　○杨氏少还丹：治脾胃俱虚，饮食无味，面少精采，腰膝无力，梦遗或少年阳痿等症。山萸肉 山药 茯苓 熟地 杜仲 牛膝 肉苁蓉 楮实子 小茴香 巴戟天 枸杞子 远志 石菖蒲 五味子各二两 红枣百粒，姜煮去皮核，炼蜜为丸。梧子大。每服三钱 盐汤下。此交通心肾之方也。

　　○风引汤：除热瘫痪，巢氏云脚气宜此汤主之。大黄 干姜 龙骨各四两 桂枝三两 甘草牡蛎各二两 寒水石 滑石 赤石脂 白石脂 紫石英 石膏 各六两 合研筛末井水煎服。此乃脏腑之热，非草木之品所能散，故以金石重药清其里。

