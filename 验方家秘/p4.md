<!-- { "loadSidebar": true } -->
　　○酒醉：凡酒醉死者急解醉人头发放井水内浸。方用樟树子四钱。酒三杯煎滚候温灌之即醒。或用樟木二两煎水服亦可。此仙方也。屡试如神。有方黑豆一升煮汁乘温灌下三盏即醒。

　　○酒病：好饮之人酒毒发作头痛目眩或咽喉闷闭或下利清水日数十次，形神萎顿。若误作阴寒自利妄用温剂者非矣。宜用陈皮五钱 甘草二钱 川连三钱 以上三味俱微炒为末再配松花粉一两 和匀每服二钱早晚以开水送下一服。两日即消。

　　○血滞：一人遍身作痛或云中风或云中湿。百药不效。后一医云此症系气血凝滞。用元胡 当归 肉桂等分为末温酒调服四钱而愈。或加天麻更妙。

　　○骨软：一人爱食烧炙炒煎厚味以致周身筋骨疼痛软弱。渐至手足不能举动，经年不愈。后食冬瓜两百斤而愈。

　　○筋缩：一人筋缩不舒疼痛不止方用.当归一两 白芍 薏苡仁 生地 元参各五钱 柴胡一钱 水煎服神效。如脚膝转筋加木瓜五钱极妙。

　　○状类风瘫：豨桐丸治男妇感受风湿或嗜饮冒风外邪内湿传于四肢脉络雍塞不舒以致两足软酸疼痛不能行步，或两手牵绊不能仰举。凡辛劳之人常患此症。状似风瘫服此丸立能痊愈。其药价廉而速效诚秘方也。幸勿轻视方用地梧桐俗名臭梧桐不论花叶梗俱可用采取切片晒干炒磨末子一斤。豨签草炒磨末子八两。上二味和匀炼蜜为丸如桐子大。早晚以白滚烫送下。忌食猪肝羊血 芋等之物切戒。

　　○风湿：狗脊饮治气血俱亏手足麻木感受风湿不能行动。无论男女一方分作五服每日一服六日痊愈。如末痊愈用酒十斤将药泡服。此方试验数百人神效非常，不可轻忽。方用：金毛狗脊 川牛膝 海风藤 宣木瓜 桑树枝 松树节 川续断 黑杜仲 酒秦艽 大熟地 桂枝各一钱 大归身二两 用河水二碗煎六分和绍兴酒一小杯同饮。

　　○瘫痪：瘫痪药酒治一切风湿瘫痪甚效。方用苍术 白芷 羌活 黄芩 川芎 薄荷 厚朴 荆芥 桑寄生 白细辛 木瓜各二钱 杜仲 牛膝 续断 当归 威灵仙 钻地风 千年健各一钱半 防风一钱二分 川乌 草乌 五加皮 秦艽 桂枝各一钱 猪筋四两 用雄鸡一只 重一斤者为率轻重俱不合用。杀之燖去毛不可见水，不要肠肚臓。用瓦锅同前药入糟烧酒五斤蒸好取鸡先食。酒早晚随便饮。忌生冷寒凉滞气等物。宜逸不宜劳。避风湿节房事。病轻者服鸡后必愈。重者饮酒完即愈。极重再服一料痊愈。但饮酒时其痛更甚，须要忍耐痛止即愈。

　　○风气：松豆酒治风气骨节疼痛半身不遂方用。黑料豆 油松节锉碎四两 白蜂蜜一斤 好烧酒十五斤 蒸一柱香久取出泡水中。过十四日。早晚随量饮。有人瘫痪不能行动。饮此半月行走如常效。

　　○风湿：二妙汤治一切风湿瘫痪筋骨疼痛无不神效。方用生甘草 威灵仙各一斤用水一石将药煎五六滚入大缸内用板凳坐其中周围用布团住乘热熏之。待水温浑身洗透。务使汗出谨避风寒即愈。

　　○中风：中风口眼歪斜。用活鳝鱼一条捣烂左斜敷右。右斜敷左。嘴正即将鳝鱼血洗净。免口又扯一边屡试皆验。

　　○中风：中风不语半身不遂祖传秘方屡试皆验方用。草乌一斤 绿豆半斤 同煮以豆为度，去豆将草乌刮去皮切片晒干为末烧酒兑服。虽老年久病亦愈。

　　
三生饮治中风牙关紧闭两手握紧若口开手撒。则不可服。方用：生南星二钱 生川乌去皮 生附子去皮脐各一钱 木香四分 气虚者加真台党一两煎服。

　　
稀涎散治中风昏昏如醉口开手撒或口角流涎顷刻不救。急用此散灌之得吐即愈方用。新皂角四条去黑皮筋 明矾一两共为末，每用一钱温水缓缓调灌。毋使大吐恐过剂伤人屡效不可具述。醒后再用药调理方免后患。

　　
开关散中风卒急先用此药开关。生半夏一钱 皂角二钱 北细辛三分共研吹入鼻中有嚏可治。无嚏则死。

　　
柏叶饮凡中风不省人事得病之日即服此免成废人方用侧柏叶一握 葱白连须一把共捣如泥。用无灰酒一大碗煎数十沸去渣温灌分数次服。中风脱症忌服。

　　○湿风：腰脚湿风作痛不能履地者。方用松毛一斤捣如泥用烧酒三斤泡七日随量饮之。

　　
又方：用生川乌头去皮尖三个 为末醋调用布摊贴立能止痛。

　　
风湿疼痛或用生姜一块一面用冯了性药酒炒透取出。另用冯了性药酒炖热以姜蘸酒于痛风处避风擦之极妙。

　　
箭风痛：箭风痛俗名鬼箭打或头项肩背手足腰肢等处筋骨疼痛不安。方用：穿山甲一钱炒黄研 泽兰叶三钱酒煎服。此药专行血络通淤散邪屡试如神，永不再发。

　　
又方：用延胡 肉桂 五灵脂 当归 白芷 防风各一钱 水煎服。另用木香一钱 水磨兑服极效。此林屋山人经验方。

　　○手足筋痛：手足筋骨疼痛方用：熟地四两 捣烂浸入好烧酒一斤蒸熟用竹筷搅匀放水中三日取出。每日随量饮至愈为止。并取所泡熟地送酒甚效。此林屋山人验方也。

　　○肩背筋痛：肩背筋骨疼痛方用。槐花子 胡桃 脂麻 细茶叶各五钱 用水五碗煎至一半热服。神效无比。

　　○潮湿：积受潮湿四肢不仁方。歌诀云：十大功劳三两重，八棱麻根五钱轻；淫羊藿与千年健，红花当归五加皮；陈皮 六觔足，再加无灰酒十觔。封坛七月随量饮。一月之后见奇功。

　　○肩疖：一担夫担肩痈疖百治罔效。方用五倍子烧灰存性为细末，加黄丹用水飞过 醋调敷之甚效。

　　○蛇头：蛇头恶疮生各指头又足趾头生者亦是。方用凤仙花下半截连根用。不用水洗和甜酒糟捣融敷。有人指头生疮肿大如李痛不可忍，用此敷之半日肿消痛止。较蛤蟆尤为神速。又方：用鸡蛋一个穿一小孔入信石一分套指头上，热则再换立刻止痛如神真仙方也。较前各方功效更大。又方：用茶垢盐饭雄黄捣奄患处即愈。

　　○螺疮：指头畏冷天气不寒指尖作冷名曰螺疮，用醋盐调匀将指头泡入自愈。

　　○血余：十指节断坏惟有筋连虫出长数尺遍身绿毛此名血余症用赤茯苓 白茯苓 胡黄连各一钱半煎服。

　　○缝疮：凡虎口并各手指缝生疮或肿或烂痛不可忍。若不早治即烂入大指二指间为虎口有名乂指方用生蒲公英搥融敷之数日即愈。又用白芨三钱研末 蟾酥一钱共和鸡蛋清搽之神效。又方：用生黄豆嚼融敷将口漱尽再嚼甚效。又方通草为末鸡蛋清调敷其肿即消。又方白芷 黄丹 滑石研末敷之甚效。

　　○掌疮：手指及掌生黄白脓泡痛痒无时。缠绵不已，内必有虫方用猪肝切片和桃叶搥融敷之神效。

　　
一人手指手掌皮厚如铁，苦参酒煎服。外用苦参末酒敷极效如神。

　　○穿掌：手足心中忽然肿起或痛或不痛或烂或不烂。此名穿掌又名擎疽又名托盘。用生附子切片贴之或用生附子煎汤泡之更妙。如作痛痒切忌手抓。生附子加轻粉一分贴之必愈。如未破者用白盐 花椒末等分醋和敷之极效。或溏鸡粪敷之。或鲜桑叶捣敷均效。九按此症有用野兰草捣醋糟敷之获愈。

　　○鸭掌风：看法生手掌上紫白斑点叠起白皮，坚硬干燥。甚则叠叠脱皮肉血外露。或痒或痛久则成癣难愈。用一大碗以纸紧糊碗口，纸上用针刺破多孔，上铺细米糠三寸厚，手钳燃炭放糠上缓缓烧之，烧至离纸三分光景。将炭与糠一并弃去。不可将纸烧穿，取碗中糠油时时搽之。数日断根。屡试甚效。有人患此筋肉显露十余年不愈。照此医痊永不复发。

　　○臂疮：有人手臂生疮肿大如拳，以小刀略破其皮或用代刀散敷之即破。方用真硼砂 上冰片 各一分 轻粉五厘 为末掺之即化为水而愈矣。

　　○手肿：有人热毒攻手肿痛欲脱。方用猪油和羊粪涂之，再以水煮马粪洗之。

　　○手足作痛：手足痛人以为脾经之热，不知非脾也，乃肝木之郁结也。散其郁气则手足之痛自去。用逍遥散加栀子三钱 半夏 白芥子各三钱 水煎服。二剂其痛若失。盖肝气作祟则脾不能当其锋。气散于四肢结而不伸。所以作痛。今一旦平其肝气而脾气自舒而痛在手足有不尽除者乎。

　　○手足生疮久不收口：有人手足生疮久不收口。取大路口多人撒尿木板烂成白色者，以炭火煅化研细末加冰片少许掺之即愈。

　　○小儿手软：小儿手软方用苡米仁 酒当归 秦艽 酸枣仁 软防风 羌活各五钱 为末蜜丸如芡实大。荆芥汤下。

　　○狐臭：腋下狐臭用蒸饼一个放密陀僧末二钱 急夹在腋下略睡片时，候冷弃去。有人患此二十余年照治断根。屡试不爽。

　　○乳破：妇人乳头破裂方用。胭脂和蛤粉用水调敷。又方鸡屎白炒研三钱，每服一钱酒送下。三服愈。

　　○乳疮：男女乳上湿疮脓血淋漓成片，痛痒不休此名火革疮。方用蜂壳煅五分 轻粉五分 冰片一分 共研末用银花煎汤调搽两三此结痂。

　　
有人乳头生疮痛不可忍。用生鹿角三分 生甘草一分 共研末用鸡蛋黄一个入药搅匀置铜器中炙温敷之。日二次即愈神验非常。

　　○乳痈：一人病乳痈红肿疼痛是男女皆有此症。方用炒白芷 制乳香 制没药 浙贝母 归身各等分 研末每服五钱 酒送一服全消，未破者宜此。

　　
又方用生蒲公英捣烂冲酒服。渣敷乳上略睡片时即愈。

　　
又方：用豆腐店槕上做豆腐淋下之水一桶，入锅熬干成膏。冷透火气厚厚敷之。干即再敷，乳上结块自消。五七次必愈。屡试神效。

　　○乳肿：一男子乳忽然臃肿如妇人乳。一医以金银花 蒲公英各一两 花粉 白芥子 各五钱 制附子 木通各一钱 柴胡二钱 白芍 通草 栀子 茯苓各三钱 水煎服获愈。

　　○乳汁不通：一妇乳汁不通。方用川贝母 肥知母 牡蛎粉各等分 为末用猪蹄汤调服二钱。即通。此秘方也。

　　○乳塞：妇人乳孔塞痛。方用核桃数颗擂碎滚酒冲服即愈。

　　○乳胀：一妇人乳多发胀。方用红花 归尾 赤芍 牛膝各一钱煎服即愈。

　　
一妇人丧子食乳肿痛难消。方用麦芽炒二两 川芎一钱 当归 白芍各三钱 生地二钱 煎服即消。

　　○肺萎：有人胸生一孔，咳嗽则与此孔相应，随有脓血而出，此肺萎也。用党参 生黄芪 当归 金银花各三钱 生甘草 连翘各一钱半 官桂一钱 煎服数次自愈。

