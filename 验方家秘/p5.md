<!-- { "loadSidebar": true } -->
　　○胸满腹胀：此因脾土衰弱，肝木气旺来克土故。胸满腹胀甚至身面黄肿亦有不黄肿者。方用苍术二斤淘米水泡一日两夜，烧存性。甜酒麴四两烧存性 皂矾一斤醋泡晒干入瓶内煅存性。加平胃散共为末，醋和为丸如桐子大。每服三十丸酒下。米汤亦可。日服两次神效仙方也。

　　○帘珠倒挂：胸旁生疮。凡大人小孩胸门两旁各生红白瘰泡湿烂疼痒。每处直长一条连生十余个不等名曰帘珠倒挂。久则难治诸药不治。用端午日人家檐口所挂菖蒲连根切片瓦上焙枯研末香油调搽。五六次即愈。屡试屡验。

　　○怔忡：心气怔忡。焦白术时时煎服极效。有人怔忡脾虚常服获愈。

　　○火痰：有人心中嘈杂似辣非辣。似饿非饿，似痛非痛，得食暂止。或兼嗳气或兼恶心，乃火动其痰也。方用焦白术四两 炒川连五钱 桔红一两 共为末神麴煮汁为丸如绿豆大。每服五十丸。食远姜汤下立效。

　　○哮吼：看法喉内有声而气喘者是也。治哮吼妙法，病发时先一时用凤仙花连根带叶熬出浓汁。乘热蘸汁在背心上用力擦洗。冷则随换。以擦至极热为止。无则用生姜擦之。再用白芥三两 轻粉白芷各三钱 共研为末蜂蜜调匀作饼火上烘热，贴背心第三节骨上。贴过热痛难受，正是拔动病根，务必极力忍耐。勿轻易揭去。冷则将药饼起下烘热再贴。一饼可贴二三日。无论病愈未愈，多备药饼换贴，不可间断。轻则贴一二日。重则贴三四日或五六日。用不再发。有人患哮吼四十余年，贴至数日断根。无论寒热虚实，盐酱醋酒哮吼皆治。神验第一方也。

　　
又方用海螵蛸瓦上焙枯为末。大人五钱 小儿一钱，红糖拌匀调服数次断根。

　　○气痛：歌曰。草果元胡索 五灵脂没药 酒调服三钱 一似手拈却。此方名手拈散，治各种气痛其效如神。

　　○心胃诸痛：丹参饮治心痛胃腕诸痛多效。妇人更效。丹参一两 檀香一钱 砂仁一钱 水煎服。即愈。

　　
百合汤治心胃痛服诸热药不效者。亦属气痛。虽年久郁气并治。方用百合一两 乌药三钱 水二杯煎七分服。

　　
有人心胃疼痛百药不效。内有虫也。后用生地捣烂取汁冷服。甚妙。吐出一虫而愈。有一人服此药泻下一虫断根。

　　
失笑散治产后心腹绞痛欲死，或血迷心窍，不省人事，或包衣不下，并治心痛血滞作痛。小肠疝气，一切气痛。屡用皆效，真神方也。方用五灵脂三钱 蒲黄二钱各炒研末，好醋煮透，加水连渣服。

　　○肝气：专治肝气。方用夏枯草一两 煎水当茶饮服。过四两断根。此药能舒肝气，养肝血，止肝风。故功奏效如神，屡验。终身忌服鸡椿芽。

　　○气痛：有心胃疼痛时数年不愈。服姜附散断根。方用酒炒良姜，醋炒香附，共为末。米汤为丸。每服四钱。食远服。凡心胃一切气痛如神。因寒者倍良姜。因气者倍用香附切记。

　　○虫痛：心胃虫疾作痛。宜宣通血络。用叶天士先生法.川楝子去核酒炒一钱半 元胡索 五灵脂，桃仁去皮尖研 蒲黄各一钱。水煎服。其效如神。

　　○咳嗽痰喘：有妇人痰喘咳嗽，终夜不寐。面浮如盘。后服。用真蚌壳粉，长者为蚌，圆者为蛤。须自取蚌壳研粉，若用蛤粉则无效。新瓦炒，须入青黛少许，用淡腌菜水滴麻油数点，调服二钱神效。或用生山药半碗，捣烂，甘蔗汁半碗和匀炖热服之立止。

　　
诸般咳嗽.：新定诸般咳嗽方。用炒桔梗 炒荆芥 炒紫菀。饭上蒸一次。再炒。百部饭上蒸一次再炒 白前饭上蒸一次再炒，以上各八两，共磨细末。每服三钱。临时开水调服。如初感风寒者，生姜汤调下。

　　○肺萎：肺萎咳嗽，凡感受风寒停留肺中，或劳力内伤以致咳嗽声重，胸膈隐痛，头项强硬不能转侧。此肺痈也。久则鼻流清涕。咳吐脓痰黄色腥秽，重则胸肋胀满，呼吸不及饮食减少脉洪自汗渐至咳吐痰血。寒热往来。形体消瘦。声哑喉痛。转为肺萎，此危症也。。用大瓜蒌一个开一孔内有子多少粒，用杏仁去皮尖照数配入。封好。用黄泥包裹烧红烧至无烟取出。用物盖住候冷去泥。又用川贝母。照瓜蒌子粒数配入共研末。临卧时每用二钱白蜜调匀，灯心煎水送下。九按此肺痈转为肺萎而出此大可方也。

　　○咳嗽痰血：用大柿饼一个去子入真青黛一钱 线扎紧饭上蒸熟。临睡时食薄荷汤送下亦验方也。

　　○肺萎：独圣散治多年咳嗽肺萎咯血红痰。用白芨三两 为末每服二钱临卧糯米汤下。。台州一吏悯重囚。囚感之曰。吾七犯死罪遭刑拷肺皆伤，得一方用白芨末米饮调服。凌迟剖胸见肺间窍穴数十皆白芨填补色犹未变也。

　　○年久咳嗽：年久咳嗽用扁柏叶阴干加红枣七枚煎浓汤代茶时时饮之。忌食荤腥煎炒。另用百合四两冰糖四钱，早晚蒸服。不可间断。轻则十日可愈。重则半月自痊。有老人咳嗽三十余年服此月余脱然除根。灵验无比。切勿轻视。（寒咳胡桃热咳柿蒂柏叶。）

　　○呛逆：咳嗽呛逆妙方。用净麻黄 红枣皮 南薄荷各五分 上边桂 紫苏叶 桑白皮 杏仁 大腹皮各四分 炙草六分 水煎服。百发百中。

　　○脾虚：一小儿昼夜咳嗽、食少、发黄，此脾虚也。用真山药一味煮熟加糖调服神效之至。

　　○虚劳热咳加味四物汤治痨热咳嗽如神。当归 熟地各三钱 川芎 芍药各二钱 柳树根一两酒炒，水煎服。奇效。

　　○恶心吞酸：恶心吞酸此脾虚冷也。方用吴萸四钱 滚水泡去苦味，水煎食远服。有人患此多年一服即愈。或加干姜一钱亦可。忌夜食并忌生冷食物。又方：核桃嚼烂姜汤送下。

　　○胸满：脾家冷积食后胸满兼治一切痰气。方用桔皮一斤 甘草四两 食盐四两 水五碗，慢火煮干。焙为末。每服三钱白滚水冲服。有人得此痰百药不效。服此胸觉坠下大惊自汗如雨。须臾腹痛遗下数块如铁弹子，臭不可闻。从此胸次廓然其疾顿愈。盖脾之冷积也。

　　○损病要诀：一人损病，六脉俱数，声哑，口疮，昼夜发热无间，经云数则脾气虚，此真阴虚也。用四君子加黄芪 淮山 莲肉 白芍 五味子 麦冬去头煎不用，只服二三煎。此为养脾阴密法也。服十剂热退，疮差。后以参苓白术散去头煎，晒干为末，陈米锅焦打糊为丸，绿豆大。每日三钱，每服一钱百沸汤下。

　　
古法治痨以桂枝汤加饴糖，补虚退热。如咳嗽用六君子去参加姜炭 五味 细辛。如吐血以理中汤加木香 当归。或单用炙草 黑姜炭 五味子煎服，亦妙。炙草倍用。

　　
龙牡二加汤。叶天士加减大小建中汤，至于肉消脂涸，吸气喘促，欲咳不能出声，必距按季肋方稍有力，寐醒喉中干涸直至胸脘。此五液俱竭。当以六味丸减丹 泽加秋石 龟胶 牡蛎 湖莲之属。或用海参胶 淡菜胶及燕窝之类。

　　○咯血吐血痨咳久不止。方用雪梨膏。雪梨六十只取汁二十杯 生地 茅根 藕汁各十杯 萝卜 麦冬汁各五杯 将六味煎炼入蜂蜜一斤 饴糖八两 姜汁半杯 熬如稀糊则成膏矣。每日用二匙含咽甚妙。

　　○天真丸：治一切亡血过多，形槁肢羸，饮食不进，肠胃滑泄。津液枯竭，久服生血养气暖胃驻颜。生羊肉七斤 肉苁蓉十两 当归十一两 山药十两 天冬一斤 四味为末，用无灰酒煮羊肉糜烂。再入黄芪五两 人参末 白术末各二两。捣作薄饼晒干炼蜜为丸。梧桐子大。温酒送下。

　　○黑地黄丸：治阳盛阴衰脾胃不足房劳虚损形瘦无力，面多青黄，用此补肾益胃之剂。苍术一斤 油浸熟地一斤 五味子半斤 干姜秋冬一两 夏五钱 春七钱随时而用。共为末枣肉为丸。梧子大。米饮下一百丸。

　　○胀而属热脉实而滑者，廓清饮主之。枳壳二钱 姜朴一钱半大腹皮一钱 白芥子五七分 茯苓皮三钱 菜菔子三钱 泽泻二钱 陈皮一钱水煎服。

　　
胀而属七情所发者，宜四七汤主。逍遥散亦主之。半夏三钱 茯苓三钱 厚朴二钱 苏叶一钱 生姜两片 水煎服。

　　
逍遥散加半夏二钱 生麦芽二钱以泄肝气。

　　
胀而属虚者，脉微弱细小喜按摩，二便利，气衰言微。宜六君子汤，理中汤及八味丸服之。

　　
单腹胀死症或青年壮健起于骤然。若心下坚大如盘者。以桂枝去芍药加麻黄 附子 细辛汤直捣其痰水气之窠穴。续以枳术丸消导之。

　　
胀而属寒者，胃苓散主之。兼小便不利者四苓散以蒜为丸主之。

　　○痰饮吐水：凡食生冷物过度或气虚脾弱不能消化饮食。入胃皆变成水。呕吐无时名曰痰饮。方用赤石脂一斤研末。每服二钱酒送下。服至一斤则终身不吐痰水。又不下痢。此药能补五藏令人肥健。有人痰饮百药不效服此而愈。

　　○狂病：化狂丹治终年狂病或持刀杀人骂官。不认六亲见水则喜，见食则怒。此乃心气虚而邪热乘之。痰气侵遂成狂矣。方用高丽参三钱 白术 茯苓各一两 甘草 菖蒲各一钱 半夏 菟丝子各一钱 附子一分 水煎服 。一剂狂定二剂病痊。此方甚妙。

　　○疯癫：有妇人疯癫十余年。服至四五十天，心间如有物脱去。再服数十日而愈。方用真川郁金七两 白矾三两 薄荷水为丸，朱砂为衣。如梧子大。每早服一次开水下。盖郁金入心去恶血，白矾化顽痰，朱砂安神故也。愈后须用天王补心丹加减调治方免后患。

　　
又方用藜芦煎水多服甚效，生者煮食炒食俱妙。有妇人癫至四年。每年一发，久则一日发十余次，昏痴不愈。后服此方吐出痰涎二斗，汗如洗，更觉昏困三日痊愈。

　　○羊颠：凡痴癫羊癫等症皆痰迷心窍所致。方用青橄榄十斤打破沙锅内熬十数滚去核入石臼内捣烂，再熬，熬至无味去渣。熬成膏用白矾八钱研末加入搅匀。每日早晚取膏三钱开水送下。服完自愈。

　　○三消：三消消渴而饮水不止为上消。饮水多而作泻为下消。多食易饥为中消。消渴饮水不止方用三消汤。真台党参 白术 当归 茯苓 生地各一钱 黄柏 知母 黄连 麦冬 天花粉 黄芩各七分 甘草五分 水煎服神效。

　　
又方用苦楝树根新白皮五钱切片，瓦上焙干入麝香少许水煎空心服之。有人口渴不止遇道人传此方，服后下虫四条而愈。愈后人必困顿用党参二两煎水饮之。

　　
如一日饮水至石许者，浮萍捣汁服之。

　　
又有一人多年消渴饮水，百药不效，时发时止服白芍 甘草 等分为末，每用一钱开水送。日三服。七日愈。

　　
