<!-- { "loadSidebar": true } -->
　　陈氏妻，生九日夜不下，一息尚存，闻余有兔脑丸，踵门求药，余问之？亦曰：头逼产门不得出。谕令安卧，再来取药，强而后去，继与加味芎归汤，明日生下，母子两全。

　　按：此皆产母用力逼令横在腹中耳，岂有人倒悬十日而尚得生者乎？昔一妇产儿，手出不得入，稳婆砺刃以须，予见而恻然。急令安卧，与大剂芎归汤，徐徐托之手入，明早生下，母子皆安，右臂紫黑数月而后消。

　　增：横生切忌刀割，割之多母子俱毙，凡产妇畏痛，曲腰则妨儿转身，多致难产，戒之戒之！

　　临产须知十则

　　孕妇似产未产须知：凡胎孕临月，胎忽乱动，而腹痛不甚，或作或止，或一二日或三五日之后方生，名曰弄胎，不可孟浪坐草，须静以待时。或胎水以来，腰不酸痛而不生者，亦曰弄胎。所以有沥浆生，其浆流一二日不产，俟流浆渐少方生，倘浆来过多，恐胞干难产，亦非所宜，须八珍时服，助其血气，可保无虑。又有一月前忽然腹痛，状如即产却不产者，名曰试月。又有腹虽痛而腰不酸痛，脉未离经而不产者。又有腹虽痛而未下坠，胎虽转而儿身未正，亦非当产时也。要知腹中痛阵，乃儿破衣转身也。气壮者转身自易，气弱者转身较难，衣薄则破速，衣浓则破迟，所以有腹痛一二日方生。凡孕妇须当宽心以待其自然之势，切不可乱用气力强产，以致枉命。至于自然当产之时，必有紧阵，如脐腹痛急，腰酸重痛，眼中如火、肛门迸急等类齐至，待儿身已正，头到产门，用力一送即下，然亦有腹觉微痛，或腹竟不痛，止觉腰酸下坠而产者，盖肾候于腰，胞系于肾故也。古人云：时至自然分娩，譬如登厕，未急不能催，时急不能止，此理虽俗，知此免患。

　　转胎调摄须知：凡孕妇儿身转动，其腹必痛。虽迟日不生，切勿惊怕，且令人扶持在房中行走、或倚物而立，直其体腹，倘精神稍困，则以补褥壅垫脊背，仰卧少顷，又令行立，听腹中慢慢转身，虽迟无害，且宜稍宽裙带以便儿在腹中转舒有余地也。若不禁痛苦，或伛偻屈曲，斜倚侧靠，胎中不免为之拥挤，迷其出路，稳婆不解此理，但见生迟，频频试水，误伤胎破。或风入产户而成肿胀，或胎未至而胎水先干，分娩愈难矣！遇此者惟令产妇勉强饮食，调其气息，或用活血滑胎之药佐之（活血滑胎药方，俱见催生门），候子逼门户，方尽此产家最要紧处。曾见一妇临产畏痛，曲身坐卧，以致胎元转身不顺，儿出胞时寻到产门，被母曲身遮闭，因不得出，少顷再转，母又护痛再闭，如此两、三遭，则子无力而不能动，至于难生。人又见子不动则谓死胎，其实子无力非死也，随令产母正其体腹，不时行动坐立，心安气和，勉强饮食，俟儿少停气复，再转至产门，果顺易生下。

　　稳婆宜加选择须知：凡孕妇临产，当选年高有经识稳婆，及纯谨妇女一二人扶持。倘误用无知孟浪妇女收生，不审察是正产与转胎，一见腹痛，乱将双手摸孕妇腹上，夹腹两边重按，欲其直下，以免横生，此第一误人性命者。夫腹初痛，则胞衣未破而欲破之时也。儿将分娩，心中亦有灵性矣，见腹外揣摩，儿不知为何物，遽生惊恐，则缩不敢动，胞衣又何时而得破乎：更有稳婆无知害人，私用手指掐破水衣者，极须防范。夫胞浆乃胞内养儿之水，儿既折破，自随水而下。若过时不得分娩，是胞元无力，转头较迟，恐致浆尽血来，闭塞道路，令子无路可通，胎涩不行，用保生无忧散以固其血。如血已耗，八珍东加益母草浓煎，时饮之。倘元气困惫，急用上好人参两许，当归二钱煎饮，饮尽再煎服，助其气血，最为得力，舍此而用催生耗气诸药，总无一效也。或先服八珍补养气血，次煎浓葱汤，令稳婆洗产户，使气上下通畅，更用酥油、滑石涂产门，次服催生万全汤亦妙。

　　临产避忌须知：凡孕妇临产之月，不可洗头濯足，犯者胎多难产。若至临盆之际，凡系门窗箱笼瓶瓮之属，俱宜松开，以及一切外来亲戚，并孀妇、闺女、丧孝、尼姑与污秽不洁、或月经适至、或原有体气妇女，皆足以触胎致殃，俱宜防备。避忌俗忌多人知觉。盖多一人入房则多一时迟延，此虽俗论，却有至理。恐产妇心烦以致难产也。

　　临产宜肃静须知：凡妊妇临盆，房中不得喧闹，即有意外紧事，户外不得叫喊，倘令产母恐惧惊心，则胎滞气结不行而难产。《经》云：惊则神散，忧则气结，恐则气怯，怯则上焦闭，闭则气还，还则下焦胀，气乃不行矣。此气结不行，以致难产。更有产母，两尺脉绝，他脉平和，此乃下焦胀，气闭不行，难产之脉，急用紫苏饮散结行气而产矣！盘肠产子肠先出者，世人莫不惊畏，然无妨碍。令产母安心仰卧，急将净盆盛温水，冬则再加稍热，加入香油养润，待儿并胞衣俱下，稳婆香油涂手，徐徐送入，令产母两足夹紧谷道，肠自收上。有用醋和冷水，令人喷面，一喷一收，以渐收之。又有神应丹贴法。然此喷贴之法，肠虽可收，予恐误事，不若皂角末吹鼻，嚏作自上。又有肠被外风吹干不收者，用磨刀水少许，火上温过，以润其肠，后用好磁石煎汤一盏服之，其肠自收。又有儿并胞衣下后，膀胱（即尿胞）壅出产户者，用前法送入。凡此子肠、膀胱先出，皆平日气虚，因努脱服自然正产。若无力转运，脚踏胞衣、脐肠先出，急令稳婆理清推入，稍俟气平，乘势就其脚下推转，不可久延，久则脐肠复下，便难收拾矣。

　　临产双生须知：凡孕妇临产，一儿已下，又见一儿，此系双胞，惟稳婆自知之，只云取胞，待生下方言，恐惊母成产患也。

　　候胞衣生下须知：凡产母生子出户时，人即以两手抱产母胞前，产母亦自以手紧抱肚腹，令胎衣下坠，如胎衣来迟，切勿慌忙，用草纸烧烟熏鼻即下。如再迟，则急断脐带洗儿，仍用软帛物系坠脐带，此带极脆，系时犹宜轻巧牢固，然后截断。若不断脐带，恐血反潮入胞中，胀而不下，攻心则伤。如稳婆谙事者，能以手指取下甚便，取法见后胞衣不下门。

　　闷脐生须知：凡儿产下即啼，此正理也。如儿下地气闷不啼，相传寐生呼父乳名、手拍儿股即啼者，此理亦未讲明。盖儿粪门有一膜，闷住儿气，故不能出声，拍之则膜破而能叫哭矣。如拍之犹不破，须令女人中有轻巧者以银簪脚轻轻挑破，甚便。或不能挑，急用棉絮暖衣将儿紧包抱于怀内，勿令散放，未可遽断脐带，速用热水浸其胞衣，寒天则置炭火中煨之。仍作大油纸捻点灯，于脐带上往来燎之，盖带连儿脐，久则热气内鼓，其膜自破，膜破则出声而苏，方可断带洗浴。亦有用蕲艾为捻，香油浸润，熏脐带至焦，使热气内鼓破膜。

　　又一法，用灯心囱门点爆数下，均治闷脐生法也。

　　儿生即死须知，凡儿生下即死者，急看儿口中前上　上有泡以手指摘破，用帛试血令净，若血入喉即死，去血即生。其泡中白米如针嘴尖，亦须刮去，不可令其入喉也。

　　临产总论

　　妇人以血为主，惟气顺则血和，胎安而产亦顺，又何俟诸般调护乎？奈富贵之家，嗜欲骄恣，使精血凝淤胞胎。且耽于安逸，全不运动，以致胞胎肥浓。又或食生冷硬物，凝滞气血。又或临产惊恐，恐则情怯气下，而下焦壅闭不行，皆致难产。有如腹痛或作或止，名曰弄胎。浆水淋漓来少，名曰试水。虽脐腹俱痛，儿已转身，而腰不痛者切莫仓惶，切禁稳婆于腹上揣摩，将手入探，以致胞破浆干，儿身难以运转。直待时候已到，痛阵已紧，水破腰疼，眼中如火，儿逼产门，方可坐草，待儿头顺正，方可用力逼送。其或本家仓惶，稳婆冒昧，致令坐草太早，用力太过，产母困倦而犹迟迟难下者，方可用催生之药。又不可轻用峻剂，徒渗水道，愈令难产。如当盛暑，气散血沸，则产室宜贮水一大盆，以收暑毒，并时烧旧漆器以防血晕。如遇严冬，气血凝滞，则产室用火和暖，下部衣被加浓，方免胎寒血结。

　　此调护之法，尤宜因时以制宜者也。

　　杨子建十二难经

　　一曰正产。怀胎十月，阴阳气足，忽然作阵疼痛，胎至产门，浆破胎下，儿即正产。

　　二曰伤产。胎未足月，有所伤动，以致忽然脐腹疼痛，或服催生药太早，或产母用力太过，逼儿错路，以致不能正生。故分娩须待儿身转动对产门，然后努力一送，自然产下。

　　三曰催生。欲产时，儿头已至产门，而生犹迟滞者，方用药催之。又或挨延日久，产母困倦难支，宜服药以助其气血，令儿速生。

　　按：助其气血四字甚妙，须细玩之。

　　四曰冻生。天气寒冷，产母血气凝滞，不能速生，务要产室和暖，衣被加浓，使产母温和，不致血凝胎滞。

　　五曰热生。暑天产母热甚，则头痛面赤昏晕，产室人多气逼，亦致此患，名曰血晕。宜多放水盆以收热毒，庶免崩晕。然或凉风阴雨，又当谨避。

　　六曰横生。此由儿方转身，产母努力逼之，以致儿头不正。当令产母安然仰卧，推儿身正直，拨头对产门。推拨时，以中指探儿肩，不令脐带系绊，方用药催之，总以努力一送即生矣。用芎、归、阿胶、葵子、滑石为末，酒蜜调下。古人用三退散为末，用蜜调下。

　　七曰倒生。由儿尚未掉头，努力一逼故也。亦令安然仰卧，令稳婆徐徐将儿足推送入腹，候儿身自顺，切勿惊惶。如良久不生，令稳婆用手轻轻以推足就令一边，直上拨儿转身，令儿头一边渐渐顺下，正对产门，然后服催生药，努力一送即生矣。

　　八曰偏生。由儿头未顺生路，产母努力一逼，以致儿头偏坠一边，虽已露顶，实乃头角也。亦当令仰卧，轻轻将手拨正小儿头面直对产门，一送即下。若见儿顶后骨偏坠谷道而先露头，则令稳婆以棉衣烘暖裹手，于谷道外旁轻轻推儿，努力送之自生矣。

　　九曰碍生。儿身已正，门路已顺，儿头已露，因儿转身时，脐带绊住其肩，以致难下。

　　亦令仰卧，轻手推儿近上以中指托儿肩脱去脐带，仍候儿身顺正，一送即下。

　　十曰坐产。言儿欲生时，当于高处牢挂手巾一条，令产母以手攀，轻轻屈足，良久儿即顺生。

