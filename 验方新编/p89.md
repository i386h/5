<!-- { "loadSidebar": true } -->
　　用两手从臂上抹至两拇指间四五十下，以绳扎住，以针刺少商穴，男左女右，出血即愈。重者再多刺，或刺七指、九指出血，更见速效。再以靛青花敷之。或用赤小豆研细末，陈醋调敷，如干常润之。

　　又方：用升麻，川芎，连翘，牛子，白芷各钱半，黄连八分，水煎，食后服。如肿至太阳加羌活一钱，肿连耳后加山楂、柴胡各一钱。

　　咽喉

　　咽喉部位

　　夫咽喉者，左为咽属胃，右为喉属肺，乃一身之总要百节关头，呼吸出纳之门户也。咽在喉之后，主食通胃，即为胃管，俗名食喉，又名软喉者是也。喉在咽之前，主气通肺，即为肺管，俗名气喉、又名硬喉者是也。咽与喉同在舌下，舌是咽喉总系。又有会厌，居咽喉上，以司开阖，乃声音之户。凡吞咽必舌抵上　，会厌即掩其气喉，使饮食入咽而直下，不掩则饮食溢入气喉必呛。咽、喉、会厌、舌四者，交相为用，缺一则饮食即废矣。

　　咽与喉，二物也。虽同在舌下而门路各别，喉者肺管，呼吸之门户，主出而不纳，通乎天也。咽者胃管，水谷之道路，主纳而不出，通乎地气。一出一纳，实为一身之关要。云喉痹者，谓喉中呼吸不通，言语不出，而天气闭塞也；云咽痛及嗌痛者，咽之低处名嗌，谓咽中不能纳唾与食，而地气闭塞也；云喉痹及咽嗌痛者，谓咽喉俱病，天地之气并闭塞也。如此关要之地，是以病则命如悬丝，治之不急、朮之不良、药之不精，何能救人性命于危急之顷也。兹将临症要诀及寒热虚实各种病症，内外方药，各样治法，逐项详细注明，诚能细心揣摩，无患术之不精矣。

　　临症要诀

　　夫人五脏六腑十二经脉，除足太阳经，其余十一经，皆内循咽喉，尽得以病之，不独肺胃也。但有阴阳、表里、风湿、寒热、虚实、缓急、轻重之不同，不得其传，何能辨认？临症看喉之诀，最要手轻眼快，切莫心粗气浮。无令富贵贫贱，老幼男女，必令患者朝明处而坐，使人将患者靠扶其背，手托其头。医者用压舌片或竹片或竹筷按其舌根，以便看其喉中左右、上下、内外如何情势。或红甚，或肿甚、痛甚、或微红、微肿、微疼，或红甚痛甚而不肿，或不红不痛而只肿，或不红不肿且色白而疼痛，或有形或无形，或来势急发于顷刻，或从容柔缓起于数朝，或喉里喉外皆红肿，或头颈腮颐并肿红，或因瘟疫大渴，或感风寒发热恶寒，或已灌而不能速溃，或溃后余肿不消，或破烂，或误针。既看其喉，再观其舌：有胎无胎，或黄或白，或润或干，或灰或黑。又看两唇：淡红淡白，红甚而焦，或紫且黑。视表症之真假，审二便之通涩，闻口臭之微甚，察饮水之冷热，寒热自分，虚实迥别。大抵咽喉病症，因风热者十之七，因火症者十之三，因寒症者百中不过偶有一二也。临症切宜详细审辨，无非望闻问切。咽喉性命攸关，倘若潦草了事，贻误非浅。常见富贵人及妇人辈，懒于下床，看喉者断不可曲从，恐其床上看不明白，看视既已不确，下药有何把握。最宜详慎，不可忽略。此皆临症要诀，实属心法真传，如能遵守而行，无不神乎其技矣。其辨症治疗，以及修治丹散诸法、并内外医药各方，悉详于后。是在临症者，视病之轻重缓急，酌量加减用之，活法灵机，从心之巧妙也。

　　凡喉症初起，诊右寸脉浮紧，肺风也；两关浮数，胃火肝风也；左寸浮洪，心火也；右寸迟沉，肺伏寒也；沉细者，肺伏热也；右尺洪大，三焦火旺也；右寸浮洪而有力者，肾虚火也；红肿而脉浮者，风火也；脉细数而浮者，虚火也；脉沉实烂而不肿者，毒也；细缓者，虚寒也；两关脉浮者，非结毒也。脉略如此，细诊详参，以类推之可也。

　　口内上　属胃阴，下　属脾阳。舌之中属心，舌四围属脾，舌根亦属心，小舌又名蒂丁，属胃。喉之左右舌根属肝，牙根上属胃下属脾。舌苔白主寒，舌苔黄主热，焦则热甚，黑则热极。凡舌苔不仅论色，尤当分别或润或燥。但润泽者非真热，焦燥者必无寒也。另有时疫白喉一种，起病恶寒发热，切不可误认为表，及到喉中现出白点白块，尤不可误认为寒。

　　倘妄投麻、桂、羌、独，升散其毒，及犯参、　、姜、附，补助其毒，虽有仙丹，不可救矣。凡患喉症，一切劳腥油腻及姜椒辛热发物，概当禁绝，至要至要。

　　专治时疫白喉症论

　　白喉有时疫一症，其发有时，其传染甚速，或一人患发，竟至传染一家，甚至一乡一村皆发，其症至危至险，最急最恶之症也。若不急治即能杀人，而治者不得其诀，以致束手无策，然非临症日久莫能知。治此症者有十难焉。

　　昔陈雨春先生论云：此症乃足三阴受病，传之于肺，与他经无涉，其有兼及他经者，亦皆病后之传变者也。何者此症初起舌微硬，舌苔黄，颃颡微肿，喘渴心烦，夫十二经中，惟太阴之脉上膈兵咽，连舌本，散舌下；少阴之脉循喉咙，挟舌本；厥阴之脉循喉咙之后，上入颃颡，下络舌本。凡病此者，两关及左尺脉多沉数而躁，以此观之，病属足三阴明矣。时未传及他经，不察其源，治以他经之药，其难一也。

　　大抵此症初起，恶寒发热，头痛背胀，精神倦怠，遍身骨节疼痛，喉内有极痛者，有微痛者，或尚有不痛者，初无形迹可见，的似伤风、伤寒表症。若投以麻、桂、细辛、羌、防、升、柴、苏散之类，致毒涣散，无可换回，其难二也。

　　彼其恶寒发热，乃毒瓦斯初作于内。至二三日，喉内业已现出白点或白块，寒热自是消除。医者不悟，误以为表药有功，岂知白喉现出，即不服表药而寒热亦除。其风热喉症，尚可稍用表药，或荆防败毒散之类，惟白喉一症，表药最所当忌，其难三也。

　　按此病热症多而寒症少。有以色白而指定为寒症者，不知此症初发于肺，肺属金，其色白，为五脏六腑之华盖，处至高之位，毒瓦斯自下熏蒸而上，肺病日深，故其白色日着。治宜解三经之毒，使之下行，勿令积蓄于肺。若因色白拟为寒症，以附、桂、炮姜热剂投之，一遇火症，是谓抱薪救火，愈炽愈烈，其难四也。

　　即有知白喉为火毒，不可轻用开提升散之品，使之上升，愈加壅塞，而起初即以芒硝，大黄下之，亦非所宜。不知此症已传至上焦气分，与中，下焦无涉，既上焦气分受伤又以硝，黄攻发太过，使中，下焦有损，元气愈伤，其难五也。

　　见症已确，服药尤当守方。此种恶症，有火毒最甚者，初起用消风败毒、引热下行之剂，治法良是，乃日服一剂，而白仍不退，药力太缓，连服数日只得数剂，而白愈见有加，是犹杯水车薪，与事无济。治者当详审病源，或舌苔黄黑，或喉干唇焦，小便短涩微黄，大便泄泻带黑，是为火毒凝结，内不能除，白何能退？迟延日久，以至愈发愈多，法当守方，急急救之。似此恶症，每日必须三剂，方可有效。若病急乱投，另更别方，必致变生不测，其难六也。

　　察之既精，图治不容稍缓，此乃瘟疫之变症，杀人最速，过七日不救。庸医辨症未明，投以平淡之剂，不求有功，但求免过，是谓优容养奸。迨延至五六日，毒已重矣，元气伤矣。善治者不得不以猛剂攻之，然病已垂危，成则无功，一旦不起，病家不归咎优容之过，而反云猛剂非宜。此非误于后，而实误于前。其难七也。

　　有非白喉而转为白喉者，初起喉痛红肿，或恶寒发热，或不恶寒发热；或一边肿名曰单蛾，或两边肿名曰双蛾，治之稍缓，则气闭不救。宜用土牛膝引热下行，大便闭用大黄，否则不必用。此与白喉症异治同，倘不预防，转为白喉，为祸甚烈，其难八也。

　　又有劳症白喉，阴虚火燥，痛极而水米难下，甚至腐烂，形容枯槁，面目憔悴。必须养阴补剂，使元气充满，而喉痛自愈。若以时行疫症白喉误认阴虚，差之毫厘，失之千里，其难九也。

　　更有一种白喉，无恶寒发热等症，喉内起白皮，随发随长，时作恶心，干呕欲吐，的是寒症，非附、桂不愈，即误服消风败毒之药，亦无大损。若以时行白喉疫症认作此症，为害不浅。其难十也。

　　知此十难，临症审治，十不失一。咽喉系性命关系之处，务必细心详察，切不可忽略。

　　照此法行之数十年，无不效验。当兹时疫流行，不敢私秘，谨将治法、看法、方法以及吹喉药散，一一开注于后，非敢云济世之良方，亦足为刀圭之一助云耳。

　　白喉症看法治法

　　夫白喉一症，乃感天地不正之疠气，实时行瘟疫之变症也。南方最盛，近来北方亦往往有之。此症医家多不曾经见，最易误治，治不得法，无不毙命。其症初起，作寒作热，或头痛背胀，或遍身骨节疼痛，心胸梗塞。喉内或痛极，或微痛，或不痛，或喉内微硬似卡非卡。或渐肿而渐渐即现小白点者，或先红紫而后现小白点者，有随发而白随现者，有至二三日而白始现者。或由白点白条而长成白块，渐渐满喉皆白者，此极恶之险症也。毒甚者，白点最易长大，是以五六日即毙命者，皆由喉中白块长满闭塞故也。发虽不一，治法皆同。凡遇恶寒发热，有似感冒之症，当问其咽喉疼痛否，必先看其喉中红肿否，切不即用表散之剂。

