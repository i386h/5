<!-- { "loadSidebar": true } -->
　　脐下悸。与上文之惊悸。及他处之虚悸。俱不同。殆指脐下之左右。如弹指跳动之状。盖因胸膈之气上虚。而少腹之气。将奔迫赴之。故其动机如此。与奔豚同候。癫。当作巅。巅眩。言巅顶上眩也。盖谓瘦人阳常有余。阴常不足者。理也。阳有余。则脐下不应动悸。巅顶不应上眩矣。阴不足。则津液不应上泛而吐涎沫矣。今其人脐下有悸。则知其气虚于胸膈。而有以招之上逆者。吐涎沫而巅眩。则知其邪实于肠间。而有以抬之上浮者。夫上虚而致脐下动悸。其不能运饮可知。下实而致涎上泛。且致巅眩。其已经积饮又可知。故曰此水也。

　　五苓散方意。详伤寒本汤。以之主此条之症。另有奥义。盖去水固其本治。至去水以泻膀胱。而少腹不得以有余者上乘胸膈。其治脐下之悸者。一也。水去而无饮气上射。则涎沫下摄者。二也。水去而浮鼓之气下伏。

　　则巅眩可除者。三也。且苓术桂枝。又能填在天之清气。以御脐下之上乘。四也。多服暖水以取汗。既恐肠间之水。溢于经络。复恐浮鼓之气。未得尽平。而以微汗散之者。五也。长沙之诊法方意。入微入妙。大率如斯。

　　三十二条 咳家。其脉弦。为有水。十枣汤主之。

　　此言悬饮之未及逼肺。而但以饮气上射而咳者。其脉症治例如此也。弦脉为阳虚外削之诊。阳虚外削。则不能运饮。故弦为水脉。久咳成家者而见此。则知其咳为悬饮在胁下。而水气上射之应。故曰为有水。十枣汤治悬饮。已详二十二条。并伤寒注。其主之也宜矣。

　　三十三条 夫有支饮家。咳烦。胸中痛者。不卒死。至一百日。或一岁。宜十枣汤。

　　此言支饮日久。必从中脘而旁渗为悬饮。故其治同悬饮之例也。支饮从肠而积满至胃。从胃而积满至脘。

　　以致从脘外渗而至胸。支架撑鼓。故谓之支饮。支饮留久成家。其气上射于肺。则咳。且水饮化热。则烦。又胸中孙络。灌满胀满者。多致饮高气绝而卒死。若不卒死。延至百日。或一岁。是其中路之支饮旁渗。于胁下而为悬饮。故支饮之势中衰、而不死也。因其机而治从悬饮之例。则主十枣汤为的对矣。

　　三十四条 久咳数岁。其脉弱者可治。实大数者死。其脉虚者。必苦冒。其人本有支饮在胸中故也。治属饮家。

　　咳者百脉振动。故劳咳、热咳、寒咳等症。久则多死。必无至数岁者。惟寒饮之气上射。因而致咳者有之。盖胸中之阳气有起伏。而火土之月日有平持故也。脉。指右寸而言。脉弱者。是肺与胸中之阳气虽微。而饮尚不高。故其气犹得宽展。如囊 中贮物少。而有软和之象。其主苓桂术甘等剂。去饮填胸。犹为易易。故曰可治。

　　若夫脉体内坚而实。脉形外鼓而大。脉至迫促而数。三者见一即死。况全见乎。盖水饮上抬。气界逼窄。自塞脏中阴精之奥府。则实。穷走气宇既尽之极边。则大。地界匾短。气机之往来俱促。则数。譬之赵宋。北兵势大。

　　畏避临安。聚臣民于弹丸。播宗社于南鄙。地促费繁。民贫赋重。此国脉实大而数之象。彼张、韩、刘、岳诸公。其医国者。未尝非卢扁之妙手。然亦不过苟延数主。终归不振。而自亡于海。即长沙所谓死不治之义也。脉虚以下。承上文而详言脉弱之可治者。盖自其鼓微而言曰弱。自其中空而言曰虚。以弱脉多虚故也。冒见二十五条注。复言其脉症者。见水饮自有确据。而不必眩惑之意。曰治属饮家。以悬饮支饮。各有治例。且见不必治咳。饮去而咳将自愈矣。

　　三十五条 咳逆。倚息。不得卧。小青龙汤主之。小青龙汤下已。多唾口燥。寸脉沉。尺脉微。手足厥逆。气从小腹上冲胸咽。手足痹。其面翕热如醉状。因复下流阴股。小便难。时复冒者。与茯苓桂枝五味甘草汤。治其冲气。冲气即低。而反更咳。胸满者。用桂苓五味甘草汤去桂。加干姜细辛以治其咳满。咳满即止而更复渴。冲气复发者。以细辛干姜为热药故也。服之当遂渴。而渴反止者。为支饮也。支饮者。法当冒。冒者必呕。呕者复内半夏以去其水。茯苓桂枝五味甘草汤。去甘草。去桂。加细辛干姜半夏汤主之。水去呕止。其人形肿者。加杏仁主之。其症应内麻黄。以其人遂痹。故不内之。若逆而内之者。必厥。所以然者。以其人血虚。麻黄发其阳故也。若面热如醉。此为胃热。上冲。熏其面。加大黄以利之。

　　小青龙汤方麻黄（三两去节） 白芍（三两） 五味子（半升） 干姜（三两一本作二两） 甘草（三两炙一本作二两）

　　桂枝（三两去皮） 半夏（半升一本作三两） 细辛（三两）

　　上八味。以水一斗。先煮麻黄减二升。去上沫。内诸药。煮取三升。去滓。温服一升。若微利者。去麻黄加芫花如鸡子大。熬令赤色。若渴者。去半夏加栝蒌根三两。若噎者。去麻黄加附子一枚炮。若小便不利、少腹满。

　　去麻黄加茯苓四两。若喘者。去麻黄加杏仁半升。去皮尖。

　　桂苓五味甘草汤方 桂枝（四两去皮） 茯苓（四两） 五味子（半升） 甘草（一两炙）

　　上四味。以水八升。煮取三升。去滓。分温三服。

　　桂苓五味甘草汤去桂加干姜细辛方 茯苓（四两） 五味子（半升） 甘草 干姜 细辛（各三两）

　　上五味。以水八升。煮取三升。去滓。温服半升。日三服。

　　桂苓五味甘草汤去甘草去桂加干姜细辛半夏方茯苓（四两） 五味子（半升） 干姜 细辛（各三两） 半夏（半升）

　　上五味。以水八升。煮取三升。去滓。温服半升。日三服。

　　苓甘五味姜辛半夏汤加杏仁方茯苓（四两） 甘草（三两） 五味子（半升） 干姜（三两） 细辛（三两） 半夏（半升）

　　杏仁（半升去皮尖）

　　上七味。以水一斗。煮取三升。去滓。温服半升。日三服。

　　苓甘五味姜辛半杏汤加大黄方茯苓（四两） 甘草（三两） 五味子（半升） 干姜（三两） 细辛（三两） 半夏（半升） 杏仁（半升） 大黄（三两）

　　上八味。以水一斗。煮取三升。去滓。温服半升。日三服。

　　咳逆倚息不得卧。详已见。此症为饮支胸膈。气满肺管之候。小青龙为发汗利水。两解水饮之剂。故主之。方论见伤寒论本汤下。下已犹言小青龙下后。而咳逆诸症俱已之谓。盖微发其汗。则饮从汗去。而肺气上平。

　　复下利其水。则饮从溺去。而胸阳下展。故其症俱已也。多唾至时复冒。凡十二句。又言支饮之咳逆等候虽已。而其错杂之变症。所不能免。屈指计之。大概不越乎四者。各因其变而分治之。斯皆已而全愈矣。夫小青龙半为发汗之剂。汗去而膈气上空。则在下之气上凑。而发为冲气者。一也。故气从小腹上冲胸咽。且唾随冲气而上泛。以致多唾者是其候也。又痰饮之人。阳气自虚。今虚阳分驰于发汗利水。而其气益虚。则肾中阴翳。乘肺而咳。乘胸而满。因变为咳满者。二也。故寸沉尺微。因阳气不贯于四末。而手足厥逆或痹者。是其候也。或病饮之时。胃中素有积滞。及从汗以去饮。汗乃心液。汗出而上空。则胃中热实之气上熏者。三也。故口燥、面翕热、如醉状者。是其候也。又饮之大势虽去。而其余波未净。因上焦汗空。而不能运布。多致渐积而复成支饮者。四也。故余饮下流阴股。小便难而复冒者。是其候也。仲景于小青龙后。错综叙其脉症。而针线一毫不乱。读金匮者。于此十二句中之错综处。理会清楚。则后文方治。丝丝入扣矣。四者单见。则单治之。如其兼见。当先治冲气。以冲气为上虚下实之候。久则复能聚饮故也。主桂苓五味甘草汤者。以辛甘生阳之桂枝。填上焦之空。而以甘浮之甘草。佐而托之。则其性益浮。然后以酸敛下摄之五味。抑其冲气。而佐以淡渗之茯苓下泄之。其冲气之即低也宜矣。冲气下伏。则激其虚寒之气于上。寒气为肺性喜温之所忌。故咳。

　　虚寒之气。非胸中阳位之所宜。故满也。于本方去桂。加姜辛而益以甘草两倍。其方意另一世界。盖冲气系下焦之本气。因膈虚而招之上冲者。其意在填高以御下。故用甘浮之桂甘为主。而后下压以泄之耳。若咳满所乘者。为虚寒不足之气。其病在下。而其意因在温下以化上。故以五味之下渗下敛者为主。而以辛温之干姜、细辛。趁势送至下焦。附以甘草者。欲其领辛温之气。从下而中浮。而使咳满之虚寒上化也。咳满即止四句。为变症中之变。以仍主苓桂五味甘草汤。加归麦等味治之。则渴复止。冲气复低。而自愈故也。若服此而当渴不渴。或先渴而服药反止者。是热药蒸于下。而浮其饮气于上之理。故知其复有支饮也。支饮者。

　　必冒且呕。以支饮于下。而气高于上故也。半夏去饮降逆。为饮家冒而且呕之圣药。故重加之。去桂及甘草者。欲其专于下行。而不使留恋胸膈之意。至干姜细辛之用于本方者。较之前方。又是一番生面。盖前方是借甘草之中浮。而上温咳满。本方又借淡渗降敛之品。下温去饮之阳气故也。仲景之方药。其游刃之妙。直有才认梨花却是雪之幻耶。水去呕止。而形肿者。虚气薄于分肉而未行之候。杏仁利肺。故加之。痹。兼脉之沉微。并手足厥逆而言。其症应内麻黄者。以杏仁利肺。麻黄泄气。肺利气泄。则虚气之薄于分肉者自散。故二者为消肿之要药。今其人脉沉微而手足痹。况曾经厥逆乎。故单加杏仁。而不内麻黄者此也。若逆其法而内之。则阳气益虚。故厥。盖阳附于阴。气根于血。阴血既虚。不任麻黄之泄其阳气也。面热如醉。兼口燥而言。此为胃热上冲。加大黄以利之。乌容已哉。此条似当日之医案。更为引而伸之。而即存以为法者也。

　　三十六条 先渴后呕。为水停心下。此属饮家。小半夏茯苓汤主之。

　　先渴、则所饮既多。后呕、则逆而不运。故知为水停心下。曰此属饮家。言不必治呕。饮去而呕将自止矣。半夏去饮。而且能降逆。以止呕。加茯苓以渗之。舍此其谁任乎。

　　消渴小便不利淋病脉证治第十三

　　一条 厥阴之为病消渴。气上冲心。心中疼热。饥而不欲食。食即吐蛔。下之利不止。（伤寒作气上撞心）

