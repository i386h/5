<!-- { "loadSidebar": true } -->
　　痘麻之色。不可同论。大抵痘怕大红。皮嫩易破。必生瘙痒。麻疹之色。最喜通红。何则。夫麻发于心。心属火。红者火之正色也。故麻鲜红者。毒得尽发而吉也。若麻色淡白者。乃心血不足也。治宜养血为主。以养血汤除甘草。或益营汤去人参、赤芍药、甘草。或养血化斑汤去人参治之。又有以四物汤（见二十五条）加升麻、葛根、治之者。四物虽属血剂。而白芍、川芎。麻症不宜用。而加升麻。尤为不宜。莫若养血汤。随症加减而用。实为妥当也。若麻色赤如锦纹者。以古方化斑汤（见二十一条）去人参、升麻、甘草、早米。加元参。或万氏化斑汤（见二十一条）去桔梗、甘草治之。然俱宜加生黄芩、生黄连治之。如色大红艳或微紫。血热也。或出太甚者。并宜以秘本大青汤去升麻、桔梗。或以古方大青汤去升麻、桔梗。俱加牛蒡子、连翘、黄芩、黄连、生地黄主之。黑斑者。死症也。亦当以秘本大青汤去升麻、桔梗。加生地黄、黄连、黄芩、火　人屎末服之。

　　大便秘者。加酒蒸大黄利之。

　　朱曰　麻疹之色。最喜通红。其或淡白。或赤如锦纹者。皆证之偏寒偏热。治法尤不可混。

　　养血汤

　　治麻出白色。

　　生地黄　当归身　红花　陈皮　甘草　生姜一片引。

　　益营汤

　　治麻色白。

　　人参　当归（酒炒）　红花（酒炒）　赤芍药（桂水炒）　甘草　水煎服。

　　养血化斑汤

　　治白疹。

　　人参　当归身　生地黄　红花　蝉蜕　生姜引。

　　秘本大青汤

　　大青　元参　知母　石膏　木通　栀仁　人中黄（火　研细）　桔梗　升麻　水煎。调人中黄末服。

　　阴阳两部多少第四十一

　　麻本火候先动阳。阳部多时症候良。阳部若是稀少者。恐有后患须当防。

　　先动阳分后归阴。阴部阳少症亦轻。胸腹四肢向内者。若逢稀少喜盈盈。

　　麻症虽肺胃主之。而多属于火。发则先动阳气。而后归于阴经。面本为阳。所以人身之中。麻疹阳部。宜多而不宜少。阴部宜少。多亦无妨。何为阳部。头为诸阳之首。面乃阳中之阳。背与四肢。向外者、皆属阳。但得此数处、麻多而透表。则无后患。何为阴部。胸为阴。腹乃阴中之阴。

　　腰与四肢。向内者、皆为阴。但得阴部少、而阳部多。或阳部透表。而阴部不能尽透。均为顺候。

　　若阳部少。而阴部多者。须防后患。如解毒汤（见二十六条）除去桔梗。清阳汤（见第九条）除去升麻、桔梗、甘草、生姜等剂。俱可随症加减而用。若阴阳两部俱少者。此乃麻毒轻也。不在此例。

　　红润不起已出不红第四十二

　　红润尖耸如珠状。此等麻疹最为上。若红不起二便涩。急用清热透肌汤。

　　出而不红发热甚。烦躁头疼或身疼。葛根疏邪解表方。须宜早用莫迟延。

　　麻疹色贵红润。形贵尖耸。若色虽红润。而麻不起发者。或兼二便艰涩。宜用清热透肌汤（见二十五条）去甘草治之。如麻色淡而不起。二便如常者。此属本虚。当兼培养气血。以清热透肌汤（见二十五条）去石膏、甘草。加生地黄、当归治之。若已出而标不红。已现而发热转甚者。或头痛、身痛、烦躁者。以葛根疏邪东加元参、麦冬主之。或更加连翘、地骨皮亦可。凡欲解散表邪。但表实邪甚者。此方最宜。

　　葛根疏邪汤

　　葛根　防风　荆芥　苏叶　牛蒡子　连翘　地骨皮　前胡　赤茯苓　枳壳　木通　灯心引。

　　鲜红色淡红色第四十三

　　鲜红光艳有重轻。粒头离肉肤润平。若是低塌不高耸。清肺泻火保安宁。

　　麻色淡红正所宜。本来肺胃毒少稀。若是粒头不离肉。低塌色焦又贵医。

　　麻色鲜红。内多有热。鲜红者必光活而有艳色是也。若是粒头离肉。皮肤活润。症还轻平。倘粒头低塌不高者。其症多重。急宜清肺泻火。如黄芩、知母、麦冬、天花粉、牛蒡子、石膏清金之药。黄连、栀仁、连翘、元参、大青、黄柏泻火之品。在所必用。以黄芩泻肺汤去桔梗、大黄、甘草。

　　加麦冬、牛蒡子、元参主之。至若麻色淡红。麻所正宜。盖肺胃之毒原轻。麻色故淡。再得粒头高耸而离肉。此上吉之候。若粒头低塌而色焦枯燥。又因风寒外折。药宜疏散之剂。以葛根解肌汤（见第五条）去赤芍药、甘草治之。又有一等。初出粒头不高。色带赤淡红。大便闭结。唇口燥赤者。此火邪内郁。大热症也。急宜用大寒凉之剂。佐以疏托之药。以白虎解毒汤（见二十六条）

　　去竹叶。加元参、荆芥治之。若不早治。过数日后。色变紫黑而难治矣。

　　朱曰　鲜红淡白。在成粒高耸与低塌不高上分吉凶。审证何等的确。

　　黄芩泻肺汤

　　治肺热里实症。

　　黄芩　栀仁　枳壳　薄荷叶　连翘　杏仁　大黄　桔梗　甘草　水煎。食后服。

　　粒红肤白麻如肌白第四十四

　　麻出成片被风押。忽然一变为白色。若是粒红只肤白。毒从血化症候吉。

　　麻之粒头高耸。色红淡润。而肌肤白者。此肺胃之火原轻。乃上吉之症。不须服药。又有毒从血化而见此候者。亦有因热毒从汗解而见此候者。俱不必用药而愈。若初出之时。麻色如肌肤一样白。不分肉地。惟粒头高耸。　时即收者。邪热本轻也。然有表气本虚而色白者。调护温暖。

　　无冒风寒。越二三日而自变红活也。古云。白疹温暖而后灭者。此之谓也。又有一等。正出之时。

　　为风寒所遏。致麻色如肤白者。其人必见毛窍竦栗。此等症候。必用疏散之剂。解毒散风。方得红活。以葛根疏邪汤（见三十三条）或葛根解肌汤（见第五条）去赤芍、甘草。加苏叶、薄荷、枳壳、赤茯苓主之。倘若失治。致毒难尽。变症多端。又有一种。麻出成片。一被风寒所折。即变为白色。身不发热。而毒反内攻。烦躁腹痛。痰喘气急者。危候也。如毒攻于胃。则呕吐清水。毒攻于脾。则腹胀不食。毒攻于肺。则鼻塞喘促。毒攻于心。则唇舌焦裂。不省人事。摇头掣手。毒攻于肝、肾。

　　则变黑色。而不救矣。

　　朱曰　白色。除粒头高耸。邪热本轻而外。非风寒所遏。即毒反内攻。医家遇此。切勿大意。

　　紫黯色第四十五

　　麻遇紫黑内热极。光活润泽生可得。紫赤干晦无起意。纵是仙翁也费力。

　　麻遇紫色。内热极也。但得光活润泽。粒头尖耸者。可治。宜用清凉解毒之剂。佐以消痰定喘之药。以凉血饮子去赤芍。加贝母、枳壳、葶苈、连翘、牛蒡子主之。谵语烦躁者。以古方黄连解毒汤。（见三十五条）调辰砂、滑石末治之。若既出之时。而色紫红。干燥晦暗者。乃毒火炽甚。急以生地芩连汤去白芍、防风、粉葛。加枳壳。紫草、连翘。或凉血地黄汤去甘草。加木通、枳壳、紫草、连翘、牛蒡子、黄芩、黄柏解之。或以四物汤（见二十五条）加酒炒红花、紫草、地骨皮、黄芩、连翘、牛蒡子、黄连、粉葛之类。以滋阴凉血。而内热自除。所谓养阴退阳之义也。若麻收之时。身上麻形肌肤带紫色或青色者。此内毒实热之候。以大连翘饮（见三十五条）去柴胡、赤芍、甘草。

　　加地骨皮、枳实、黄连、牛蒡子。以利二便。使实热从二便而泄。如热极甚者。再加大黄以治之。

　　又有一等。见暖则红活。不暖则焦枯。此为风寒所闭。治法虽应凉解。而不可太过。以暖为是。宜用养阴汤（见三十二条）。用生地黄。去白芍、川芎。加防风、荆芥以治之。若麻紫而不光润。颜色枯燥而不起者。则难为矣。

　　凉血饮子

　　生地黄（一钱五分）　黄连（五分）　黄芩　荆芥　元参（各一钱）　红花（三分）　丹皮赤芍（各八分）　木通（七分）　水煎温服。

　　生地芩连汤

　　生地黄　黄连　黄芩　连翘　红花　防风　粉葛　栀仁　元参　木通　石膏　当归　牡丹皮　白芍药　灯心引。如大便三四日不通。合河间凉膈散利之（见二十六条）。

　　凉血地黄汤

　　生地黄　当归尾　黄连　栀仁　元参　甘草　水煎服。

　　粒头焦第四十六

　　麻粒头焦实可惊。热极急将肺胃清。治之若还不及时。变成紫黑命归阴。

　　麻疹透表而粒头焦者。不论麻色红淡。皆为热极之候。急宜清肺凉胃。分利小便。并且以白虎解毒汤（见二十六条）重用石膏。加木通、泽泻。或加车前子治之。如干燥无汗。加蜜酒炒麻黄以汗之。大便燥者。宜于清解剂中。佐以血药而润燥。以全书除热清肺东加当归、火麻仁、枳壳治之。如不通者。方以承气汤或河间凉膈散（见二十六条）去甘草下之。倘治之不早。多致紫黑难救矣。有等原发小疥。而顶焦有似于麻焦。而实非麻焦。临症须详审。

　　朱曰　紫黯色。粒头焦。皆热极之候。当于清热、解毒、凉血诸法中求之。小疥似焦。尤须注意。

　　全书除热清肺汤

　　清肺金、泻心火主方。

　　麦冬　黄芩　石膏　元参　生地黄　贝母　赤茯苓　壮热。加地骨皮、黄连。气粗。加炒葶苈子、栝蒌霜。便闭。加当归、火麻仁、枳壳。

　　承气汤

　　治少阳胆经、阳明大肠症。

　　生大黄（四两）　浓朴（姜汗拌炒六钱）　枳实（面粉拌炒三枚）　水煎服。加芒硝三合。名大承气汤。

　　云头片第四十七

　　麻如云片　红赤。或作腥臭出脓血。一因表火一因里。治分内外免疏失。

　　麻出有如云头大片。其形微起。此症有二。一证现大片　红赤肿。而微离肉者。一证于红肿大片之上。复有小红点现于片上者。皆因表火炽甚所致。当分内外。用大寒凉之剂。或分利之。

　　以白虎解毒汤（见二十六条）加葛根、元参治之。若麻出如锦纹斑烂。或出脓血。腥臭不干。心胸烦闷。呕吐清水。身温热者。以白虎解毒汤（见二十六条）加贯仲。以散结积诸毒。而除湿热。加防风、荆芥穗。以治风而消疮毒。（有加苍朮治之者。虽云甚当。然似乎当慎。）慎勿迟延。恐致不救。若麻稠密。身痛烦躁者。以凉血饮子（见四十五条）去赤芍。加紫草、连翘、牛蒡子治之。倘系瘾疹。遍身状如云头片。斑点乍有乍无者。则当以消风散治之。

　　朱曰　云头大片。加以腥臭出脓血。外证已极险恶。认定表火炽甚。以散结毒除湿热诸法治之。自可转危为安。若系瘾疹。虽状如云头片。而斑点若有若无。其分别在此。

　　消风散

