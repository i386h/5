<!-- { "loadSidebar": true } -->
　　麻症初起而多嚏者。乃内火因风邪搏激而然。故有喷嚏者。则肺毒得解。而肺气全通矣。（朱曰喷嚏是麻证吉兆。）初热未出之时。若有喷嚏者。必是先因外感。而后得通也。其毒纵凶可救。正出之时。有喷嚏者。其麻必轻。收后而尚有喷嚏者。方为尽退。乃毒得尽解。可无余患矣。若嚏而多涕。浊壅得泄。肺气自清。最为吉兆。若无嚏而鼻塞不通者。必有风邪留滞。如清肺汤（见五十条）除去桔梗、甘草。加荆芥、薄荷叶、连翘、牛蒡子、枳壳、赤茯苓。或利金汤（见五十条）去桔梗、甘草、生姜。加赤茯苓、薄荷叶、连翘、牛蒡子。或全书除热清肺汤等方。俱可施用。但凡遇有鼻塞不通之症。总宜用辛凉之剂以透达之。如荆芥、干葛、牛蒡子、薄荷叶、麻黄辛散之品。元参、石膏、淡竹叶、栝蒌根清凉之味。在所当施。

　　全书除热清肺汤

　　（重出）　泻心火清肺金主方。

　　麦冬　黄芩（酒炒）　石膏　元参　生地黄　贝母　赤茯苓　水煎服。壮热加地骨皮。壮热太甚更加黄连。气粗加葶苈子、栝蒌霜。气喘加苏子、芥子。便闭加火麻仁、枳壳。便闭甚加大黄。

　　鼻通多涕鼻干无涕第五十六

　　始终多涕本为吉。鼻干无涕肺腑热。其间形症有数般。叮咛良工细认识。

　　鼻通多涕。肺气顺也。所谓多涕者。鼻常有涕。非鼻涕暂见比也。麻症得肺腑平和。鼻无阻塞。此为顺候。初热至出时。多涕者皆为吉兆。收后亦以多涕为易治。至于鼻干无涕。必须鼻孔之内。绝无物塞。而鼻干燥。方是真候。此乃肺腑热极闭塞而不通也。初热未出之时见之。其症必重。以清肺饮去陈皮、五味子、桔梗、甘草。合清扬饮子（见五十条）除甘草、淡竹叶。加石膏、黄芩。更量加蜜酒炒麻黄。以解表而疏通肺气。或以聂氏第二清肺饮。去柴胡、陈皮、僵蚕、桔梗、归尾、淡竹叶。合苏葛汤（见第六条）去柴胡、赤芍、甘草。加枳壳治之。若已出大热。致鼻干无涕者。此症亦重。宜以全书除热清肺汤（见五十五条）加黄连、地骨皮、连翘、牛蒡子、枳壳、治之。或暂有而暂无涕者。虽重亦可救。以杏仁清肺汤去桔梗、甘草。加黄芩治之。又有先无涕。其后热退鼻通有涕者。又有因热甚。鼻外被塞。干结似无涕者。以利金汤（见五十条）去桔梗、甘草、生姜、陈皮。加牛蒡子、黄芩、赤茯苓、连翘治之。或更加桑白皮、杏仁治之。以上数症。总皆要气血通畅。虽凶可救。医家须宜详察施治。

　　朱曰　多涕者。肺热浅也。鼻干者。肺热深也。两言可以蔽之。但伤风肺气闭者。亦多涕。

　　清肺饮

　　杏仁　贝母　茯苓（各一钱）　陈皮　桔梗　五味子　甘草（各五分）　水煎服。

　　聂氏第二清肺饮

　　治麻出四五日。尚有余毒留于肺胃。多咳嗽气粗。外热不退。

　　熟石膏　生地黄（各一钱五分）　元参（一钱）　柴胡（一钱）　麦冬（二钱）　陈皮（六分）　枯黄芩（酒炒）　当归尾　知母（炒）　淡竹叶（炒）　桔梗（各七分）　僵蚕（炒五条）　生甘草（去皮三分）　灯心引。水煎服。

　　杏仁清肺汤

　　杏仁　麦冬　贝母　款冬花　牛蒡子　桔梗　甘草　水煎服。

　　微汗自汗大汗无汗第五十七

　　微汗常出热不留。初出未收总沐庥。升发之味须禁用。用之大泄反为仇。

　　自汗之症属阳虚。麻后见之更可危。勿令见风成痉病。治阴抑阳症自除。

　　发热浑身汗最宜。元府开豁麻出时。卫中表邪从此散。汗多亡阳又忌之。

　　壮热无汗大非吉。不因风寒因火郁。自始至末总无汗。纵麻已收症百出。

　　麻有自汗、微汗、大汗、无汗等症。而均有宜有忌。麻初出至未收之时。皆宜微汗。有微汗则皮肤通畅。腠理开豁。而麻易透。发热之际。有自汗者。则有发散之义。乃为常候。（朱曰　微汗、自汗。皆为美候。）盖麻遇自汗。则毒从汗解。元府开而麻毒透。卫中之表邪。则从之而散矣。不可遽止。亦不可复用升发之剂。若自汗而更升发。恐汗大泄。致有亡阳之患。夫自汗之症。原属阳虚。初时无妨。若麻后自汗。多成痉病。切勿见风。法当治阴抑阳。使腹内虚热清退。而汗自止。以四物汤（见二十五条）仍去白芍、川芎。加元参、牡蛎粉主之。如麻后自汗。兼不食吐蛔者。真是虚症。最为难治。（朱曰　自汗不食吐蛔。又为难治之虚证。）亦宜以四物汤（见二十五条）加牡蛎、藿香、KT　石斛。用旧蒲扇或旧蒲席烧灰研细末。入药中调服。若误投药饵。传变多端。难收功矣。切勿拘治麻初起常法。而用辛温解散之剂。如果系脾热。可用泻黄散去甘草。因症加减而治。

　　则又可循麻初之常法矣。若自汗而烦渴气壅脉数者。则以静远主人化斑东加栝蒌霜主之。至于大汗过多之症。则有二因。一因衣被盖浓。而致大汗过多者。一因用升发之剂过甚。而发汗过多者。二者皆不宜也。（朱曰　大汗本非正治。只可偶用。）盖恐大汗过多。致有亡阳之变。轻则症难脱体。重则多有不救。倘遇麻有隐暗不透之坏症。从权施治。而用升发之剂。取其大汗。使毒从汗解。此特语其变。而非正治也。然亦多凶。经曰。汗多亡阳。急须止之。以秘本黄连汤或当归六黄汤。外用温粉扑法治之。（有以人参白虎汤合古方黄连解毒汤治之者。似乎未当。方仍列后备用。）若妇人麻后汗多。心慌神昏者。亦有因而致。不可不察。有因麻症初起。适遇经行。麻乃火候。心火旺盛。荣血多亏。今又月期适至。血又下泄。亏耗大过。至麻收之后。气血两虚。未有不成汗多怔忡神昏等候。（朱曰　麻后气血两虚。又有汗多怔忡等证。）急宜以玉屏散加牡蛎粉与服。

　　以止其汗。免至亡阳。旋用人参养荣汤。去桂心、五味子。多加牡蛎粉、龙骨。数大剂与服。须宜急治。迟则不救。若麻症初起。壮热而无汗者。多因外感风寒太重。以致皮肤干燥。毛窍不开。麻疹壅滞。而汗亦难出。多成内攻之症。（朱曰　麻证无汗。多成内攻之症。寒凉降火清肺。佐以升发。

　　是救急治法。）或肚腹胀痛。或发喘促。夏秋之间。宜微升散。以葛根解肌汤（见第五条）去赤芍、甘草。加木通、枳壳治之。春冬寒月。重为发散。如加味三拗汤去桔梗、甘草。或葛根疏邪汤（见三十三条）加炒麻黄治之。但不可过剂。使浑身常得微汗为妙。有微汗则腠理润泽。而麻易出。又有一等。因热极火郁而无汗。亦致皮肤干燥而不活泽。麻亦难出。此症外必见唇舌破裂。二便结涩。昏沉壮热。或身痛肚腹胀疼。多发喘促。　痰鸣。不拘何时。无分迟早。急用寒凉降火清肺之剂。佐以升发之药。以白虎解毒汤（见二十六条）加地骨皮、贝母、元参、牛蒡子、前胡、干葛治之。迟则恐成坏症。大抵麻症常以微汗为顺。自始至末。必以得汗为妙。经曰。微汗常出热。热越而不留。此之谓也。若始终无汗。麻难收敛。后必有余症。宜用寒凉升发解毒为当。

　　泻黄散

　　防风（四钱）　栀仁（炒黑一钱）　藿香叶（七分）　石膏（五钱）　甘草（二钱）　为末。白汤下。或用蜜同酒拌炒。仍用白汤下。

　　加味三拗汤

　　麻黄（不去节三钱）　杏仁（不去皮尖油二十粒）　生甘草　荆芥穗　桔梗　水煎服。

　　静远主人化斑汤

　　石膏　知母　元参　麦冬　牛蒡子　连翘　黄芩　地骨皮　淡竹叶　水煎服。

　　秘本黄连汤

　　黄连　黄柏　黄芩　麦冬　生地黄　当归　生黄　水煎。加入烧蒲扇灰调服。

　　当归六黄汤

　　治自汗、盗汗。

　　当归　生地黄　熟地黄　黄　（蜜炒各一钱）　黄芩　黄连　黄柏（各五分）　水煎服。

　　温粉扑法

　　黄连　牡蛎粉　贝母（各五钱）　粳米粉（一升）　为末。扑身上。

　　玉屏风散

　　黄　（炙炒一两）　大当归（六钱）　陈糯米（一合炒黄色）　水煎服。

　　玉屏散

　　治自汗不收。气虚表弱。

　　黄　（蜜炒）　防风（各一两）　白朮（土炒五钱）　生姜、红枣引。水煎服。

　　人参养营汤

　　治脾经气虚。营血不足。惊悸健忘。寝汗发热。食少无味。身倦肌瘦。

　　人参　白朮（土炒）　黄　（蜜炒）　炙甘草　陈皮　全当归　桂心（各一钱）　熟地黄　五味子（蜜炒）

　　白茯苓（各七分）　白芍药（酒炒八分）　远志肉（去骨甘草水煮五分）　生姜、红枣引。水煎服。

　　人参白虎汤

　　（见六十四条）

　　黄连解毒汤

　　（见三十五条）

　　衄血诸失血第五十八

　　毒邪并迫血离经。衄流于鼻不须惊。当知热毒从兹解。血去荣中毒少轻。

　　吐血便血与溺血。当分热甚和血甚。热入血室劳动火。总而名为失血症。

　　鼻之衄血。因内热炽甚。邪火沸腾。血随火载。自肺胃上行而溢于鼻也。麻疹本乎肺胃。故初起及未出之先而衄血者。是为顺候。亦发散之义也。盖麻毒从衄而解。而荣中之毒则轻少矣。不必遽止。热得开泄。不药而衄自已。非错经妄行之比。但不宜久耳。如衄血过多。此为火迫。经曰。

　　夺血者亡。急须止之。如衄血不已。或有失血者。俱宜清肺泻火。佐以凉血之药治之。以犀角地黄汤去白芍。加荆芥穗、枯黄芩主之。凡初热即见衄血者。乃心火上冲烦闷。其症不妨。用生地黄栀子汤。加枯黄芩以散心火之郁热而清肺。已出而衄血者。以加减犀角地黄茅花汤去甘草治之。

　　已出大便下血。或小便溺血者。或吐血衄血。或二便闭涩。热渴赤痛。以犀角解毒汤去赤芍治之。

　　如衄血不已。急须止之。以茅根东加黄连。或元参地黄汤去升麻、白芍、甘草。加茅根、黄连。或茅花汤去甘草加黄连等方主之。已收之后。或出鼻血。或失血者。俱宜以加减犀角地黄茅花汤去甘草治之。（有用四物东加茅根治之者。）凡麻症血热。及劳动火。热入血室。吐血衄血。发狂发黄者。俱宜用犀角地黄汤去白芍加桃仁治之。若正收及收后。仍衄不止者。以四物汤（见二十五条）加茅根、麦冬以滋润之。然麻症衄血。或便血溺血。俱为失血之候。须当分热甚、血甚施治。热甚者。以黄连解毒汤（见三十五条）主之。血甚者。以犀角地黄汤去白芍主之。

　　朱曰　衄血吐血。证虽骇人。一经清热凉血。便可奏功。此等证予治愈甚多。故一见即胸有成竹。

　　犀角地黄汤

　　治伤寒温病。本应发汗而不得汗。内蓄血及鼻衄吐血不尽。内余瘀血。大便出血。

