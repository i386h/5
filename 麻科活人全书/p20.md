<!-- { "loadSidebar": true } -->
　　麻症粪溏。理势必然。此肺胃之火所作而致。不必施治。何则。火势极则大便闭结。麻本火候。倘再便闭。则火毒内作极矣。麻出必险。是以粪溏为正候。初出与出时见此症。其麻纵险可救。正收与收后。而粪溏色如黄褐者。虽有变症。可保无虞。若水泻之症。粪色必黄而有沫。小便赤。口干唇燥。皆由脾胃有热所致。然麻症泄泻。热邪得以开泄。是为顺候。初热未出之间。水泻者以三苓散（见三十七条）加葛根、连翘、木通、滑石主之。正出之时水泻者。亦以三苓散（见三十七条）加连翘、麦冬。潮热甚者更加黄连、黄芩主之。（古人有用人参白虎汤去知母加麦冬治之者、实为不妥、方仍收列。）夫麻泄泻。毒火因泻而解。虽曰美候。然不可令其久泻。倘或久泻不止。则正气必衰。脾气下陷。凡在未发热之前水泻。至正出之际而不止。其为日已久。则麻毒难以发越。后则留毒。为害不小。宜以加味三苓散主之。倘执泥毒邪得泻而解之说。纵其久泻。而不为之早治。恐至麻收靥之后。变成痢症。或下紫红血等症。治疗维艰。正收及收后而水泻者。

　　毒邪虽得泻而尽。然止宜泻三五次。不可过多。若自首至尾。水泻不止者。宜用清凉利水之药。

　　而佐以升提。古有用三苓散（见三十七条）。加香白芷、大麦冬治之者。须当审理察宜。随机加减而施。正收及收后、水泻过甚者。须以理脾胃为主。宜以枳实理中汤。随意消息、加减而治。若不急治。多成肿胀、便血、痢疾等候。至若麻后泻痢不止、口干目闭、四肢不温、与呕吐不食、洞泄不知者。皆为不治之症。

　　加味三苓散

　　治痘麻泻甚。小便红黄。

　　猪苓　木通　赤苓　车前子（炒各七分）　泽泻（八分）　黄芩（酒炒）　牛蒡子（各五分）　黄连（酒炒二分）　灯心五十寸引。水煎。食前服。

　　人参白虎汤

　　治热病。舌干大渴。发热背寒。

　　人参（一钱）　炙甘草（一钱）　生石膏（一钱、一书用五钱）　知母（三钱）　糯米（半合）水煎。分作三次。温服。一日饮尽。

　　枳实理中汤

　　治胃挟食及结胸。本虚不能受攻者。

　　干姜（炒黑五分至一钱）　人参（一钱至三钱）　白朮（炒焦一钱至二钱）　枳实　茯苓（各一钱）　炙甘草（五分至一钱）　水煎服。

　　泻清第六十五

　　麻症泄泻本常候。当分属热与属寒。泻下清稀白沫者。莫作热候一般看。

　　麻症泄泻。本属常候。属热者多。属寒者少。然亦有泻下清稀白沫者。其症喜温。腹疼喜按。

　　此属寒泻。宜以胃苓汤。去苍朮。少用白朮、肉桂。加煨姜治之。不可一例而治也。

　　胃苓汤

　　治饮食停积。浮肿泄泻。脉症俱实者。

　　苍朮（米泔水浸、去皮、以芝麻油拌炒黄色、四两）　川浓朴（去皮姜汁炒）　广陈皮（去白）　肉桂（一钱）　炙甘草（各三两）　生白朮　白茯苓　坚猪苓（各二钱）　泽泻（三钱）　水煎服。

　　平胃本平胃气之敦阜。若因脾土之虚。不能消运。又须稍借参苓。如养胃汤之类。然复有土衰不能分利。而成肿胀。且气壅不胜参术。难合理中者。宜合五苓。以健运水土之正气。与假苏藿以散客邪。两不易之定例也。

　　泻而腹痛胀满第六十六

　　泻下腹疼与胀满。嗳气秽息如败卵。饮食不节腹中停。宽肠化食自安妥。

　　泻而窘急。腹痛胀满。或有嗳气如败卵者。此乃饮食不节。停滞腹中。宜用枳壳汤（见四十九条）去炙甘草。加山楂肉、麦芽、木通治之。

　　咳嗽鼻衄呕吐泄泻首尾治法总论第六十七

　　咳衄吐泻麻之宜。热毒由斯消减时。治法解毒同一例。用方首尾不共施。

　　麻疹初出。必要咳嗽。使腠理疏通。鼻衄则热毒得以随衄而解。泄泻则上下热毒得出。呕吐均属美候。亦脾胃二经热毒所致。且麻出自肺胃。其理只以解热毒为主。六一散、至宝丹、或四物汤（见二十五条）。加黄连、黄芩。仍凭择用。若麻出之后。而见咳嗽、鼻衄、吐泻等候。则又不宜用上三方。俱宜以三味消毒饮（见三十三条）主之。

　　六一散

　　治表里三焦之热。解肌清燥。

　　滑石（六两）　甘草（一两）　为末。灯心汤、或姜汤下。

　　前方滑石四两。甘草一两。名曰天水散。治痘干燥而痛。用蜜水调涂。并白汤调服。

　　至宝丹

　　（又名祛风至宝丹）

　　防风　荆芥　连翘　麻黄　薄荷叶　川芎　当归　白芍（炒）　栀仁（炒黑）　大黄（酒蒸）　芒硝（各五钱）　枯黄芩　石膏　桔梗（各二钱）　甘草（二两）　滑石（三两）　人参　熟地　川黄柏　黄连　羌活独活　天麻　细辛　全蝎　白朮（五钱）　为末。蜜丸。弹子大。不拘茶酒。任下一丸。

　　前方即防风通圣散。此则加人参补气。熟地益血。黄柏、黄连除热。羌活、独活、天麻、细辛、全蝎祛风。自利。去硝、黄。自汗。去麻黄、加桂枝。涎嗽。加姜制半夏。

　　大便秘第六十八

　　火壅血燥津液竭。大便因之而秘涩。无分先后急通润。稽延日久变紫黑。

　　大便秘结者。乃火壅血燥而耗精液故也。麻之为候。大便宜滑。如黄褐色。乃为正候。若大便秘而不通。大非所宜。无论先后日期。但大便秘者。急当用通润清凉之剂。初时大便难通而坚结难出者。宜微润之。不可过利。以通幽汤。去升麻、甘草、熟地黄。加火麻仁、枳实、黄连治之。如麻未出之初。有面色或青或红、或唇紫、或烦闷、而大便秘而不通者。宜以大承气汤。去浓朴。加连翘、牛蒡子、防风、葛根、荆芥穗下之。使毒从大肠经而出。然后再用毒发表汤。（见第五条）

　　去升麻、桔梗、甘草。以发出麻疹。其症自痊。若正收及收后。大便不通者。则宜用大通润之剂。

　　以四顺清凉饮治之。甚则用河间凉膈散（见二十六条）以通利之。若大便秘结。发热身痛者。以大柴胡汤主之。腹痛气喘者。以前胡枳壳汤（见五十一条）去炙甘草。加姜汁炒芥子治之。凡麻见便秘之症。急宜早治。慎勿迟延日久。则麻变焦紫枯黑而难救矣。

　　通幽汤

　　升清阳。降浊阴。治噎塞、便秘。

　　油当归（二钱五分）　升麻（醋浸三分）　桃仁（研如泥一钱）　红花　生甘草　炙甘草（各五分）　熟地黄　生地黄（各一钱五分）　水煎。以药汁磨槟榔五分。对药稍热服。（加火麻仁、大黄名当归润肠汤）

　　大承气汤

　　大黄（酒洗四钱）　芒硝（三钱）　浓朴　枳实（各七分）　水煎服。

　　四顺清凉饮

　　（一名四顺饮）

　　当归　赤芍　大黄（酒蒸）　甘草（各等分）　水煎。入生白蜜一二匙。对药热服。

　　大柴胡汤

　　治表症未除。里症又急。汗下兼行用之。

　　柴胡（一钱）　黄芩　芍药（各三分）　枳实（三分）　半夏（五分）　大黄（二分）　姜、枣引。

　　小便赤涩第六十九

　　膀胱余热小便涩。火毒如何消散得。无分初潮与收后。三苓导赤为定格。

　　小便赤涩。此里热甚之症也。在初热正出之时见之。乃热邪下渗。是为正候。麻出现时。小便赤涩或淋者。以三苓散（见三十七条）加灯心、石膏、葶苈、射干治之。若热甚。小便赤涩、谵语惊恐者。以导赤散（见二十六条）去甘草。合三苓散（见二十七条）加辰砂主之。夏月以辰砂益元散（见六十三条）去甘草。加石膏主之。若小便不利而呕吐者。以三苓散（见三十三条）加藿香、竹茹、枇杷叶治之。一二日不通者。以加味导赤散（见四十九条）主之。若于正收及收后、而见小便不通者。是内有热毒。不得消散。而余热下匿膀胱。用导赤散（见二十六条）加麦冬。或用加味导赤散（见四十九条）以滋气化。导利而小便仍不通者。必因大便秘郁之故。速宜通利大便。以通幽汤（见六十八条）去升麻、熟地、甘草、加枳壳、丑牛、合导赤散（见二十六条）治之。大便一通。而小便自利矣。

　　大小便不通第七十

　　麻疹二便闭不通。邪火炽甚在其中。通关凉膈利脏腑。管取一服见奇功。

　　麻疹自出至收。总宜大小便滑利。二便俱不宜秘。秘则急宜通利。若麻症有大小便俱不通者。是火邪内炽之极。宜以河间凉膈散（见二十六条）去甘草。加牛蒡、车前、木通治之。甚则以通关散去甘草、人参。八正散去甘草治之。

　　通关散

　　通心经、利小便、良方。

　　栀仁（炒）　大黄（酒蒸各一钱）　木通　赤茯苓　车前子（炒）　瞿麦　滑石　蓄（炒）

　　人参　甘草（各三五分）　灯心十根引。

　　八正散

　　治湿热下注。口渴咽干。淋痛尿血。小腹急满。

　　木通　瞿麦　车前子　栀仁　大黄　滑石　蓄　甘草梢　灯心引。木通、瞿麦、灯心、入小肠而降心火。车前、入膀胱而泻肝火。山栀仁、泻三焦之郁火。大黄、滑石、乃泻火利水之捷药。　蓄、利水止痛。甘草梢、入茎止痛。虽治下焦。而不专治下焦。必三焦通利。水方能下行也。一书加木香。

　　吐利并作下滞里急后重脱肛第七十一

　　发热之时吐利并。任他吐利不须惊。胞胎蓄毒从斯解。肠胃停污自此清。

　　发热蒸蒸吐利并。或时滞下作肠鸣。火邪内迫宜清解。法向时行麻症寻。

　　自利甚时多变更。里急后重症随生。须为通利泄其毒。若犯涩剂病更增。

　　麻症脱肛何所因。火邪内迫后重成。升提清热是神手。若作气虚定伤人。

　　久泻脱肛气血虚。治法不可一例拘。养血升提成妙用。破滞用下更增危。

　　麻本胎毒。发热之时。吐利并作。毒火因之而解。此为美候。如吐利并作。或时下滞。或作肠鸣。亦是火邪内迫而然。纯是热候。不可作寒而治。治法总宜清解。依麻科凭症施治。庶保无虞。

　　如上焦火甚者则吐。下焦火甚者则泻。中焦火甚者则吐泻并作。（朱曰　此三句。抉出吐泻之因。）自利甚者。则必见里急后重、而为滞下矣。如见里急后重之症。而病者不耐。猛力下气催便。

