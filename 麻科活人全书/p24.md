<!-- { "loadSidebar": true } -->
　　治心胃热。咽痛。口舌生疮。痘疹热毒上攻。牙龈肿。牙齿动摇。

　　天冬　麦冬　生地黄　枳壳（炒）　KT　石斛（去苗）　黄芩　熟地黄　茵陈　枇杷叶　甘草　水煎。食后服。牙齿动摇者。并以此漱口。

　　加味消毒饮

　　牛蒡子（一钱五分）　荆芥（七分）　防风（六分）　紫草茸（一钱）　甘草（五分）　糯米一撮引。水煎。不拘时服。

　　紫草消毒饮

　　紫草　连翘　牛蒡子（各一钱）　荆芥（七分）　山豆根　甘草（各五分）　水煎。不时温服。

　　十宣散

　　黄连　黄芩　黄柏（各一钱）　儿茶　雄黄　苦参（各五分）　硼砂（五分）　乳香（一分）　元明粉（三分）　冰片（少许临用时下入药内）　为末。每用五厘。以竹管吹入喉中。

　　二圣散

　　苦参（三钱）　僵蚕（二钱）　为末。吹喉二三次。即痛止肿消。

　　玉锁匙

　　焰硝（二两五钱）　硼砂（五钱）　僵蚕（二钱五分）　冰片（一厘）为末。每用五分吹喉。

　　化毒丹

　　薄荷叶　荆芥穗　雄黄　辰砂（各二钱）　朴硝（一钱）　牙硝　硼砂　甘草（各二钱五分）　桔梗（五钱）　山豆根（一钱五分）　为细末。以竹管吹入咽中。或以水调服。

　　大如圣饮子

　　牛蒡子　桔梗　甘草（各一钱）　麦冬（五钱）　水煎服。

　　甘桔清金散

　　牛蒡子（七分）　连翘　甘草（各五钱）　桔梗（一两）　诃子皮（三钱）　为末。薄荷少许。煎汤。下一钱。或加薄荷。水煎服亦可。若非声音不清者。则去诃子皮。

　　〔附〕治平常咽喉方备用

　　射干鼠黏子汤

　　治咽痛。

　　牛蒡子（四两）　射干　升麻　甘草（各一两）水煎服。

　　甘草防风汤

　　甘草（一钱）　防风（二钱）　桔梗（六钱）水煎服。

　　加味甘桔汤

　　治咽喉暂用。

　　桔梗（八分）　甘草（一钱二分）　牛蒡子　射干（各六分）　防风　元参（各四分）　生姜一片引。热甚者。去防风加黄芩。

　　五拗汤

　　治咽痛。

　　麻黄　杏仁　荆芥　桔梗　甘草　姜引。水煎服。

　　射干散

　　治咽喉肿痛。

　　射干　元参（各钱半）　牛蒡子（一钱）　升麻（八分）　桔梗　甘草（各一钱）　水煎服。

　　海上方

　　治骨鲠。

　　金凤花根　打碎。以米醋煎。用有嘴壶盛之。令患者将口衔壶嘴。仰面咽之。其骨即出。吞药之时。勿令沾牙。或用玉簪花根。威灵仙根。如前法治之。亦可。

　　头疼背强头项肿遍身痛第八十九

　　寒热头疼兼背强。遍身痛楚苦难当。更有头项俱肿者。都缘毒火未清降。

　　麻症本类伤寒。倘或不避风寒。未经清解。邪火内迫。毒攻于里。症生多端。或有伤寒并作。

　　头疼背强。或头面颈项浮肿。或脉强火盛。大热作渴。或麻收之后。发热而遍身疼痛。种种症候。

　　在所不免。急宜清火解毒。如寒热并作。头疼背强者。当用表散。以宣毒发表汤（见第五条）去升麻、桔梗、甘草。略加白芷治之。（有加羌活者。大非所宜。）头面颈项肿者。以宣毒发表汤。（见第五条）去升麻、白桔梗、甘草。加葶苈主之。脉强火炽。热盛作渴者。则以白虎解毒汤（见二十六条）主之。如麻出稠密。遍身疼痛烦躁者。以凉血饮子（见四十五条）去赤芍。加连翘、牛蒡子主之。如麻收后。遍身疼痛者。以古方黄连解毒汤。（见三十五条）加葛根、前胡、白芷、防风治之。

　　（有加升麻羌活者。亦非所宜。）

　　朱曰　时医不敢用表散。盖慎之也。惟麻证则必须表散。如项肿遍身痛。以及腹肿腹痛证。皆毒邪闭塞。证虽凶猛。用清热解毒。佐以表散。无不奏效如神。

　　腹痛第九十

　　腹痛原因毒内攻。首尾治法不相同。清解通利消饮食。更分虚实莫朦胧。

　　腹痛之症不一。总由火毒内郁。而不能出。或为风寒壅滞遏抑。或因饮食停滞不化。而皆能致痛。若见于初热正出之间。风寒壅遏。毒反内攻。而腹痛者。急与疏表。麻出透而痛自止。以宣毒发表汤（见第五条）去升麻、桔梗、甘草、淡竹叶。或葛根解肌汤（见第五条）去赤芍、甘草。加枳壳。或葛根疏邪汤（见三十三条）治之。若饮食过伤。腹满胀痛者。以枳实导滞化毒汤去山楂、浓朴、槟榔、甘草治之。（有用平胃散。加神曲、山楂、麦芽、枳壳、木通治之者。治腹痛满固当。而治麻腹痛亦非所宜。方仍附收。）大便秘者。加丑牛、或大黄以利之。小便赤涩不通者。加猪苓、泽泻以导之。若于正收及收未尽之时而腹痛者。乃外邪未尽。而复入里所致。宜兼清中外。法当疏托。佐以清解。使毒复出。而痛自止。以清热透肌汤（见二十五条）加枳壳。木通、黄芩治之。如麻全敛之后而腹痛者。治宜清凉解毒。佐以风药。兼分利余热。使毒内消、而痛自愈。以化毒清表汤（见十六条）去知母、花粉、桔梗、甘草。加枳壳治之。又须验其有无他症。分别属虚属实而治。

　　若邪热内结而腹痛者。以通利大便为主。以河间凉膈散（见二十六条）去甘草治之。如麻后脾气不调而致腹痛面目四肢浮肿者。以分利小便为主。以导赤散（见二十六条）治之。腹疼而小便不通者。以导赤散（见二十六条）加芍药治之。若麻症毒重。腹痛烦躁潮热者。以连翘败毒散。去赤芍、甘草治之。倘腹痛不止。加黄连、麦冬治之。若麻症首尾肚痛者。此皆由毒火内蕴而然。宜先发散。以防风败毒散（见第五条）去桔梗、甘草治之。后以山楂肉煎汤与服。至若元气大虚。阴阳不能升降。小水不利。遍身浮肿。喘促兼见者。则难治矣。

　　枳实导滞化毒汤

　　枳实　青皮　麦芽　木通　连翘　赤苓　牛蒡子　山楂肉　槟榔　浓朴　甘草　灯心引。水煎服。

　　连翘败毒散

　　连翘　防风　牛蒡子　荆芥　木通　赤芍　甘草　水煎服。

　　平胃散

　　治胃中宿食不化。藜藿之人宜之。

　　浓朴（去皮姜汁炒）　苍朮（米泔水浸去皮麻油拌炒黄色各四钱）　陈皮（去白）　炙甘草（各二钱）　姜引。水煎服。

　　腰痛第九十一

　　麻疹腰痛症候恶。婴儿罕有男妇多。男为肾败女血耗。治法不同切莫错。

　　麻疹之症。原系胎毒所感而发。而脏腑所蓄之毒。因之而泄。故诸经皆有见症。惟肾为清净之府。不宜见症。腰者属肾。膀胱之络系焉。故凡麻症。多忌腰痛。如见腰痛。则为逆候。然腰痛之症。幼孩罕有。惟男妇多有腰痛者。何则。盖男人有五劳六欲之伤。肾多虚弱。麻乃火候。丙丁熬煎。壬癸必涸。麻收之后。阴血必亏。津精重耗。故多见斯症。乃为肾败之候。最为难治。宜以四物汤（见二十五条）合六味地黄汤（见七十八条）加枸杞、杜仲、故纸之类主之。如尚有余毒未尽者。更加牛蒡子、连翘、治之。如兼有潮热者。加酒炒黄连、黄芩、盐酒炒黄柏、地骨皮等药治之。

　　如初热正出已出之时腰痛者。则于宣发清解药中多加生地黄、当归、以滋养之。若妇人出麻之际。或值经来之时。或因热重。迫血妄行。天癸非期而来。血既下行。已经暴耗。兼之毒火熬煎。耗中加耗。人身之血。能有几许。当此重耗。未有不生腰痛之疾者。凡有此候。急宜以四物汤（见二十五条）多加元胡索主之。倘仍有余毒未清者。或兼有潮热者。则仍加炒黄连、炒牛蒡、连翘之类。以解其余毒。清其余热。如见于初潮已出之间者。则亦于宣发清解药中。多加生地黄、元胡索、当归治之。总宜急为调治。免致夺血而亡之患。

　　朱曰　治腰痛法。皆井井有条。

　　气痛第九十二

　　气疼皆因风邪干。内有余热与风抟。此症逢之休妄治。法当寒热分两般。

　　麻症气痛。皆因内热未泄。外为风寒所袭。食热相搏。内外夹攻。致有此候。然有寒热之分。

　　寒者易治。热者难为。治之者、先宜探其寒热而施治。方无差谬。凡遇此候。先以冷饭炒热。以绢包裹乘热而揩其胸。喜揩而痛稍减者。此寒多热少。以香茱汤与之顿服。得吐。则寒邪外泄。而痛即止。不吐亦即痊愈。若揩之而更加痛者。此内热已极。外感最深。热毒风寒。搏结胸中。吐之难减。下之不利。温之增剧。凉之弗息。延经一二日。肺胃腐败而死。虽用清热保肺清胃之剂。亦仅十全一二而已。

　　朱曰　试气痛寒热。法甚精。然炒热盐试之。亦未尝不可。腹痛不仅有寒热两证。因气、因血、因痰、因食。且有虚痛。有实痛。原因不一。

　　香茱汤

　　治寒痛、绞肠痧等症。

　　香附米　吴茱萸　五灵脂（俱用醋炒）　台乌药（各三钱）　水煎浓汁。顿服。中病即止。

　　头温足冷下体冷过膝四肢身体冷如冰第九十三

　　麻症属阳身宜温。身不温暖有灾　。首尾不温非美候。变症一见谒阎君。

　　头温脚冷症候逆。初出见之且莫急。正出正收脚仍冷。纵有神方也无益。

　　遍身发热麻之常。若不发热苦难当。收后下体冷过膝。此为肾败治无方。

　　四肢身体冷如雪。初热见之毒难出。正收收后逢斯症。脾胃败坏死可决。

　　痘症头温足冷为顺。如麻见头温足冷之症。则为逆候。然而麻症有下体冷者。亦有顺逆。但有先后之分耳。何则。麻之为症。上膈主之。必从头上热至脚。其初热时。上身壮热。下体及脚凉冷。必须壮热至足。麻方得出。故初发热之时。下体及脚凉冷。此为顺候。若出后及正收之时。则上身下体。俱以不冷为佳。此时下体冷者。则为逆候。至于麻收之后。则宜遍体温凉如常。倘有麻收之后。虽遍身温凉如常。独下体厥冷过膝上止者。此为肾败。不治之症。若初出之时。腰以下不热。毒不能透。而反渐收者。亦为逆候。急当温养脾肾。或有得生者。温脾如白芍药、炙甘草之类。果仁、白朮等味。在所宜禁。养肾如熟地黄、当归之属。杜仲、枸杞等味。又在所必忌。只可用养阴汤。（见三十二条）去麦冬、元参、薄荷、荆芥、川芎。加炙甘草。以补其脾、养其肾耳。夫麻乃肺胃邪热所发。本属于阳。故四肢身体常宜温暖。若四肢身体反冷如冰者。则是大逆症矣。若初出正出之时。四肢身体冷如冰者。则毒不得透。而麻必渐收。若正收及收后。肢体冷如冰者。此乃脾胃败坏。气血大虚。毒必不尽。定不治矣。

　　疟疾第九十四

　　麻疹寒热似疟症。柴苓汤儿加减进。收后患疟用鳖甲。神而明之医中圣。

