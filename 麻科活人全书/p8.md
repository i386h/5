<!-- { "loadSidebar": true } -->
　　而为衄、为咳嗽、为口疮咽痛、为目赤痛、为烦躁、为大小便不通。妄下则虚其里。为滑泄、为滞下。经曰。必先岁气。毋伐天和。言不可妄汗下也。是以治麻者。务须先明岁气。如时令温暖。以辛发之药发之。用防风败毒散（见第五条）。如时令暄热。以寒凉之药发之。用白虎解毒汤（见二十六条）。或黄连解毒汤。如时令大寒。以辛热之药发之。用桂枝解毒汤或葛根桂枝汤。如时令时寒时暖。以辛平之药发之。用荆防败毒散或葛根解毒汤。倘兼疫疠之气。则以人参败毒散主之。又要看人之虚实。如吐泻不止。以人参之类补之。如便秘烦躁。以酒蒸大黄微利之。无实实。无虚虚。倘损不足而补有余。夭人性命。非关天数。医杀之也。能知损有余而补不足者。方为良工。

　　朱曰　麻疹之候。有下列八证。见数证即是。不必全具。

　　黄连解毒汤

　　黄连　黄柏　黄芩　栀仁　荆芥　知母　石膏　大青　元参　木通　防风　桔梗　甘草　水煎服。

　　桂枝解毒汤

　　荆芥　防风　牛蒡子　麻黄　桔梗　人参　川芎　赤芍　羌活　甘草　桂枝　生姜引。

　　葛根桂枝汤

　　葛根　防风　甘草　桂枝　赤芍　升麻　姜三片　淡豆豉一钱引。

　　荆防败毒散

　　荆芥　防风　茯苓　枳壳　前胡　柴胡　桔梗　川芎　羌活　独活　甘草　薄荷五叶引。（除荆、防。加人参。名人参败毒散）。

　　葛根解毒汤

　　葛根　荆芥　前胡　牛蒡子　防风　连翘　淡竹叶　人参　柴胡　桔梗　赤芍药　羌活升麻　甘草　水煎服。

　　预解宣毒第三

　　凡遇冬温大不祥。民多疫疠发疮疡。如逢麻疹相传染。可用汤丸预解良。

　　麻毒从来解在初。出尽毒解忧可无。腹中胀痛邪犹伏。喘促昏沉命必殂。

　　春温夏暑。秋凉冬寒。此四时之正气也。若冬应寒而反温。乃阳气暴泄。火令早行。人感之者。至于来春。必发痈疮。未出痘疹者。必感之而出。然疹虽胎毒。未有不由天行时令而发者。故一时传染相似。远近大小皆发。为父兄者。但见境里痘麻正行。宜先以消毒保婴丹、代天宣化丸、以预解之。可使毒彻而不为已甚。此虽先贤活人之婆心。而要知麻疹之证。只怕一时不能得出。

　　若得出尽。则毒便解到底。治麻者于初热未出之时。宜以宣毒发表汤去升麻、桔梗、甘草。或葛根解肌汤（二方俱见第五条）去赤芍、甘草。葛根疏邪汤（见三十三条）去骨皮。防风败毒散（见第五条）去石膏、知母、淡竹叶、桔梗、甘草。加前胡、葛根等味。随用而发之。但得麻出则毒解。而始终无虞矣。如用一剂。而麻仍不出。又再进一服。外以酒煎胡荽喷被盖之。切要空露头面。或以苎麻蘸胡荽酒遍身戛之。令其毛孔疏开。麻方得出也。切勿泥岁气条。照时令寒暄。而用辛热寒凉之剂。助其炎威。阻其发机。致成坏证。如三四次发之不出。又用臭椿树根皮、煎汤熏洗。倘仍不出。加之腹作胀满。气上喘促。昏眩闷乱。烦躁不宁。谵语妄言者。必死无疑矣。有云、当归、紫草茸、红花、牛蒡子之类。服之即现。断不济事。

　　朱曰　桔梗、甘草为仲景之桔甘汤。桔梗开提肺气。甘草生用能清热解毒。谢君以甘桔同为舟楫之剂。诸药有此一味。不能下沉。虽出自石顽之说。究非神农本旨。我辈于当用时。仍可放胆用之。毋为其所囿也。

　　消毒保婴丹

　　缠豆藤（不拘黄豆、绿豆。根上缠绕细红丝藤。于八月内生气之日。采取阴干听用。一两五钱）

　　大黑豆（三十粒）　赤小豆（七十粒）　牛蒡子（炒）　辰砂（水飞过）　生地黄　山楂肉（各一两）

　　荆芥穗　防风　独活　当归　黄连　桔梗　生甘草（各五钱）

　　老丝瓜（来年经霜者两个。要连藤带蒂。五寸烧灰。）　升麻　赤芍（各七钱五分）

　　为细末。以沙糖合丸。如李核大。浓煎甘草汤化下。

　　凡修合此丸。宜春分、秋分。或正月十五、七月十五、十月十五等日。洒扫静室。焚香。至诚修合。勿令僧尼、道士、妇女、有孝服人及六畜见之。合毕。于日出时。焚香、叩齿。东向吸气一口。吹于丸药之上。向太阳觉咒曰。神仙真药。体合自然。婴儿吞服。天地齐年。吾今奉太上老君急急如律令。（一口气默念七遍）〔此段修合方法，未可信，留存文献。一九五七年三月〕

　　代天宣化丸

　　（即韩氏医通所载五瘟丹。）

　　甘草（甲己年化土。以此味为君）。　黄芩（乙庚年化金。以此味为君）　黄柏（丙辛年化水。以此味为君）　栀仁（丁壬年化木。以此味为君。）　黄连（戊癸年化火。以此味为君）　连翘（为佐）

　　山豆根（为佐）　如逢甲子、己巳年。则以甘草为君。黄芩、黄柏、栀仁、黄连、为臣。连翘、豆根、牛蒡、为佐。乙庚等年。俱仿此。君药一两。臣药用五钱。佐药用二钱五分。共为细末。于冬至日。

　　以雪水煎升麻汁。拌面粉搅糊合丸。用辰砂为衣。以淡竹叶煎汤化下。

　　诸潮亦能发麻第四

　　伤寒伤风与伤食。惊风等候诸潮热。久而不去亦非宜。麻疹因而乘间出。

　　手足微冷。恶寒无汗。面色青惨而不舒。左额有青纹者。伤寒之热也。手足微温。发热有汗。

　　面赤而光者。伤风之热也。并宜用惺惺散除人参、白朮发散之。目胞肿或右颊有青筋。发热而头额肚腹之处最甚。或兼呕吐腹疼者。伤食之热也。以备急丸下之。面色青红。额上中心有纹。手掌心有汗。时作惊惕。手络脉微动而发热者。此惊热也。以泻青丸、牛黄清心丸主之。身热而倍能食。唇红颊赤。大小便闭。胁下有汗者。此风热也。以宣风散主之。以上诸热。久而不去。内外感发。则所蕴痘麻之毒。亦能乘间而出矣。

　　惺惺散

　　治风热咽喉不利。脾不和。三焦胆经渴。小便不利。

　　人参　桔梗　白苓　白朮　栝蒌根　甘草（各一钱）　细辛（三分）　薄荷叶（五分）　防风川芎（各一钱）　水煎温服。

　　备急丸

　　木香（二钱五分）　大黄　牵牛（各五分）为末。神曲糊合丸。绿豆大。食前用楂肉煎汤。下五、七丸。

　　泻青丸

　　羌活　大黄（炒）　川芎　当归　防风　龙胆草　栀仁　为末。蜜丸。鸡头米大。淡竹叶煎汤。加沙糖调下一丸。

　　牛黄清心丸

　　治发热甚。心烦不宁。

　　生黄连（五钱）　川郁金（二钱）　黄芩　栀仁（各三钱）　牛黄（二钱五分）　辰砂（一钱五分）为末。用冬雪水调面粉糊丸。黍米大。灯心汤下七丸。

　　宣风散

　　大热利其小便而不愈者。以此下之。

　　槟榔（二个）　陈皮　甘草（各五钱）　生丑牛（二两）　炒丑牛（二两）　为末。二、三岁孩儿用五分。四岁孩子用一钱。食前蜜汤调下。易老加防风。本方有青皮。

　　初潮认证第五

　　麻为胎毒发于心。肺与相连热毒侵。咳嗽鼻中清涕出。更兼两目泪盈盈。

　　麻疹之证面必红。呵欠咳嗽鼻流浓。汪汪眼泪频频嚏。休作伤寒别证攻。

　　麻疹初潮。未现标时。必身热憎寒。头疼咳嗽。或吐。或干呕。或泻。或腹痛。或鼻塞。或鼻流清涕。喷嚏呵欠。眼胞浮肿。目泪汪汪。腮赤体疼。烦躁不宁。夫麻乃胎毒所发。毒者火也。麻疹小而色红碎密。其行于皮肤之间者。属手少阴心经。君火也。五脏心肺相连。肺位乎上。心经火旺。

　　则肺受之。故麻之发。惟肺受毒最重。其咳嗽者。肺因心火炎上。而肺叶焦举也。鼻流清涕者。鼻为肺之窍。以火烁金而液自流也。目中泪出者。肺热则移于肝。肝之窍在目也。肝属木。木能生风。故有呵欠也。吐与干呕者。心火流入于胃也。肺与大肠为表里。肺热流于大肠。故眼胞浮肿。

　　腹痛而泄泻也。腮赤烦躁。心火旺也。喷嚏。肺经火邪也。或手掐眉目唇鼻及面者。肺热证也。

　　然麻虽胎毒。未有不因时气冒感而发者。故其证与伤寒相似。而身热憎寒头疼体痛也。但治麻者莫作伤寒施治。当先以肺为主。总宜泻火清金。而泻火当用黄连、黄柏、栀仁、大青、元参、连翘之类。清金当用黄芩、知母、贝母、麦冬、石膏、天花粉、牛蒡子、地骨皮、桑白皮、杏仁之类。夫麻初起。既与伤寒相似。而认麻须细看两耳根下颈项连耳之间。以及背脊之下至于腰间。必有三五红点。此即麻之报标。如无红点以为证佐。则当以别证施治。此屡试屡验者也。若果有红点及现有前证相符。则是麻候。宜用宣毒发表汤去升麻、桔梗、甘草。或少加苏叶。或少加胡荽。或并去淡竹叶主之。或用葛根解肌汤去赤芍、甘草。加防风。或更加苏叶、枳壳主之。或用防风败毒散去桔梗、甘草、石膏、知母。或并去淡竹叶。加前胡、葛根主之。俱以灯心为引与服。以疏风解肌。托之出外。可以坐享平安。虽有吐泻。亦不必拘泥。麻出而吐泻自止。盖麻属热候。热冲胃则吐。热冲大肠则泻。此麻之常候。麻出热解。吐泻之证。不治自止。不必更忧吐泻之不止而妄治也。

　　朱曰　认麻法凡二十九字。于认麻时注意及之。自无错误。

　　热冲胃与大肠。有吐泻二证。自是经验之谈。且不治自止。有小儿者。知此可少解忧虑。

　　宣毒发表汤

　　治麻发热欲出未出时。各证并宜。凡地方麻疹发作之时。初潮之际。未明是否麻证。当以此方主之。纵非麻候。即是冒感伤寒。用之无碍。并附加减法于方尾。

　　薄荷叶（八分）　葛根　防风　荆芥穗　连翘　牛蒡子（炒）　木通　枳壳　淡竹叶（各一钱）　升麻桔梗　甘草　灯心引。（勿用生姜姜皮）　冬天寒月。可加苏叶。（八分）　又加葱白为引。暑月炎天。可加生黄芩。一钱总除升麻、甘草、桔梗不用。初潮无咳者。宜用留白陈皮以甚其咳。有咳切勿再加。初起往来潮热者。除淡竹叶。免解肤热。致麻难透表。在寒月仍宜加苏叶、葱白以疏表之。初潮潮热太甚者。加赤茯苓、生地黄。并可加生黄芩。不必拘麻初用寒凉毒伏麻不得出之说。正当用之。以保肺受火克之虞。但春冬寒月。黄芩等分。宜略少耳。初潮无汗。加葱白以发之。更略加衣被穿盖。以取其汗。使毒透。切不可遽用胡荽酒　之法。免助邪火内攻。

