<!-- { "loadSidebar": true } -->
　　五脏之咳，近者未虚，久者传为六腑咳也。平按：《素问》、《甲乙》无此一段，五脏之久咳二句，在后脾咳不已上。）肺先受邪，乘春则肝先受之，乘夏则心受之，乘至阴则脾受之，乘冬则肾受之。（肺以恶寒，肺先受寒，乘春肝王时，肝受即为肝咳。若肺先受寒，乘于至阴，即为脾咳。若肺先受寒，乘冬即为肾咳。平按：《素问》肺先受邪上有乘秋则三字，新校正云：“按全元起本及《太素》无乘秋则三字，疑此文误多也。”）黄帝曰：何以异之？（以下言问答五脏咳状也。）岐伯曰：肺咳之状，咳而喘息有音，甚则唾血。（言肺咳状也。）心咳之状，咳则心痛，喉仲介介如哽状，甚则咽喉肿。（介介，喉中气如哽也。平按：《甲乙》介介作喝喝。哽《素问》、《甲乙》作梗。咽喉肿《素问》、《甲乙》作咽肿喉痹。）肝咳之状，咳则两 下痛，甚则不可以转，两 下以满。脾咳之状，咳则在右胁下痛引肩背，甚则不可以动，动则咳。（ ，有本作胁也。平按：两下痛《甲乙》作 痛，《素问》作两胁下痛。两 下以满《素问》作转则两 下满，《甲乙》 作胁。引肩上《素问》、《甲乙》有阴阴二字。则咳下《素问》有剧字。）

　　肾咳之状，咳则腰背相引而痛，甚则咳演。（音涎，肾液也。谓咳涎出之也。平按：演《素问》、《甲乙》作涎。）黄帝曰：六腑之咳奈何？安所受病？岐伯曰：脾咳不已，则胃受之，胃咳之状，咳而欧，欧甚则长虫出。（以下问答，言六腑咳状。六腑之咳，皆脏咳日久，移入于腑，以为腑咳。腑不为咳移入脏者，以皮肤受寒，内至于肺，肺中外寒两邪为咳，移于五脏，然后外至于腑，故不从腑移入于脏。所以脾咳日久，移为胃咳。长虫， 虫也。平按：《素问》、《甲乙》脾咳不已上有“五脏之久咳，乃移于六腑”二句。）肝咳不已，则胆受之，胆咳之状，欧欧胆汁。（欧胆汁者，咳引于胆，故欧胆口苦也。平按：欧欧胆汁《素问》、《甲乙》作咳呕胆汁。）

　　肺咳不已，则大肠受之，大肠咳之状，咳而遗矢。（遗矢者，咳引大肠，故遗矢也。平按：矢《素问》作失，新校正云：《甲乙》遗失作遗矢。）心咳不已，则小肠受之，小肠咳之状，咳而气，气者与咳俱出。（小肠在上，咳引小肠，故气与咳俱发者也。平按：“咳而气，气者与咳俱出”《素问》、《甲乙》作“咳而失气，气与咳俱失”。）肾咳不已，则膀胱受之，膀胱咳之状，咳而遗溺。（咳动膀胱，故尿出也。平按：《甲乙》遗溺作遗尿。）久咳不已，三焦受之，三焦咳之状，咳腹满，不欲食饮。（三焦无别属脏与膀胱合，故膀胱之咳，久而不已，腹病满，不欲食也。）此皆聚于胃管，关于肺，使人多涕唾而面浮肿气逆。（此六腑咳，皆以气聚胃中，上关于肺，致使面壅浮肿气逆为咳也。平按：《素问》、《甲乙》胃下无管字。）黄帝曰：治之奈何？岐伯曰：治脏者治其输，治腑者治其合，浮肿者治其经。黄帝曰：善。（疗五脏咳，宜疗脏经第三输也。疗六腑咳者，宜疗脏经第六合也。有浮肿者，不可治络，宜疗经穴也。平按：输《素问》、《甲乙》作俞。）

　　卷第三十·杂病

　　平按：此卷卷首目录五十四行，袁刻及日本别抄本全佚，平从杨惺吾氏所获仁和寺十三纸中补入。目录末有二行。一行重身病三字，高一格写；一行上缺三字，下有于岐伯曰四字，是上缺三字，应系黄帝问三字。曰下缺一字，又下为“有重”二字，又下缺五字，又下有“此为”二字，又下缺一字。据《素问·奇病论》及《甲乙经·妇人杂病》篇，曰下所缺一字应作人，重下所缺五字应作身九月而喑五字，为下所缺一字应作何，则此一行应作“黄帝问于岐伯曰：人有重身，九月而喑，此为何”，正与本书下文病字相接。

　　卷第三十·杂病

　　重身病

　　平按：此篇自篇首至末，见《素问》卷十三第四十七《奇病论》篇，又见《甲乙经》卷十二第十。

　　黄帝问于岐伯曰：人有重身，九月而喑，此为何（从《太素》残卷补入。）病？岐伯曰：胞之络脉绝。问曰：何以言之？答曰：胞络系于肾，少阴脉贯肾系舌本，故不能言。曰：治之奈何？曰：无治也，当十月复。（妇人怀子，又名曰重身□□□□□□属膀□，不言女子□，今云胞络系于肾少阴上系舌本者，以是女子胞络亦系于肾，故任身九月有胞络绝者，喑不能言，至十月胎生，还复旧也。平按：注重身下原缺六字，宜空六格，袁刻作胞络脉三字，不合。膀下原缺一字，宜空一格，应是胱字，袁刻作胱肾腑三字，不合。女子下原缺一字，袁刻作肾。十月上袁刻脱至字。

　　复下袁刻脱旧也二字。）《刺法》曰：无损不足益有余以成疹。（平按：益《甲乙》作溢。以成疹《素问》作以成其疹。《甲乙》疹作辜，注云：“《素问》作疹。”《素问》疹下有“然后调之”四字，新校正云：“《甲乙》及《太素》无此四字，本全元起注文，误书于此，当删去之。”）所谓不足者，身羸瘦，无用 石也。益有余者，腹中有形而泄之，泄之则精出而病独擅中也，故曰疹成。（身之羸瘦，更用 石，此为损不足也。

　　腹中有形，此为有余，益之以成其病，斯乃损于有余为病也。益有余为病□知，□实为病难□，故须言之。平按：疹成《甲乙》作成辜。）

　　卷第三十·杂病

　　温暑病

　　平按：此篇自篇首至勿止，见《素问》卷九第三十一《热论》篇。篇末一句，见《素问》卷十六第六十一《水热穴论》，又见《甲乙经》卷七第一。

　　凡病伤寒而成温者，先夏至日者为病温，后夏至日者为病暑，病者当与汗皆出，勿止。

　　所谓玄府者，汗空。（冬伤于寒轻者，夏至以前发于病温。冬伤于寒甚者，夏至以后发于病暑。暑病热气与汗俱出者，此为热去，勿止。汗之空名玄府者，谓腠理也。平按：《素问》、《甲乙》病者当与汗作暑当与汗。《甲乙》汗空作汗孔也。又《素问》新校正引杨注，发于，两于字均作为。）

　　卷第三十·杂病

　　四时之变

　　平按：此篇自篇首至末，见《灵枢》卷十一第七十四《论疾诊尺》篇。又自冬伤于寒至咳嗽，见《素问》卷二第五《阴阳应象大论》篇，又见《甲乙》卷十一第五。

　　四时之变，寒暑之胜，重阴必阳，重阳必阴，故阴主寒，阳主热，故寒甚则热，热甚则寒，（日中阳陇，必降为阴；夜半阴极，必升为阳。）故曰：寒生热，热生寒，此阴阳之变也。（十一月极寒，一阳爻生，即寒生热也。五月一阴爻生，即热生寒也。）

　　故曰：冬伤于寒，春生瘅热；（寒，冬之气也。伤，过多也。人之冬月，受寒过多，至春必属瘅热之病，此为寒生热也。）春伤于风，夏生飧泄肠 ；（风，春之气也。受风过多，极为飧泄肠 ，此为风生泄也。）夏伤于暑，秋生 疟；（暑，夏之气也。受暑过多，极为 疟，此为暑生疟也。）秋伤于湿，冬生咳嗽。是谓四时之序。（湿，秋之气也。受湿过多，极为咳嗽，此为湿生咳也。此是四时必□□□不可易。平按：注四时下原抄有必字，必下缺三字，最下一字下半作文。袁刻四时下无必字，作之序支三字，不合。兹于必字下，仍空三格。）

　　卷第三十·杂病

　　息积病

　　平按：此篇见《素问》卷十三第四十七《奇病论》，又见《甲乙经》卷八第二。

　　黄帝问于岐伯曰：病胁下满，气逆行，二三岁不已，是为何病？岐伯曰：名曰息积，此不妨于食，不可灸，刺精为引服药，药不能独治也。黄帝曰：善。（胁下满，肝气聚也。因于喘息，则气逆行，故气聚积，经二三岁，名曰息积，无妨于食，而不可灸，可以刺□引精并服药，药行不可更刺。平按：《素问》逆下无行字。精为引《素问》、《甲乙》作积为导引，袁刻作精为导引。注可以刺，袁刻刺字在可以二字之上，可以下有导引二字，无精字。原抄作可以刺，刺下缺一字，缺字下有引精二字，谨根据原抄。）

　　卷第三十·杂病

　　伏梁病

　　平按：此篇见《素问》卷十一第四十《腹中论》，又见《素问》卷十三第四十七《奇病论》，又见《甲乙经》卷八第二。

　　黄帝问曰：人有身体 ，股胫皆肿，环脐而痛，是为何病？岐伯曰：病名曰伏梁，此风根也，不可动，动之为水，溺清之府。（头以下为身，四肢曰体， 义当腐也。髀外曰股，膝下长骨曰胫，如此四处皆腐肿，并绕脐痛，名曰伏梁。此伏梁病，以风为本也。动，变发也。若有变发，可为水病。溺，冷清之府也。平按：《素问》 作髀，不可动上有“其气溢于大肠而着于肓，肓之原在齐下，故环齐而痛也”二十二字，本书在后。《甲乙》、《素问》清作涩，府作病。）黄帝问曰：病有少腹盛者，上下左右皆有根，此为何病？可治否？岐伯曰：病名伏梁。伏梁何因如得之？（平按：《素问》作“帝曰：伏梁因何而得之？”）答曰：裹脓血，居肠胃之外，不可治，治之每切按之致死。（因有膜裹脓血，在肠胃外，四箱有根在少腹中，不可按之，故按之痛，遂致于死，名曰伏梁。平按：《素问》、《甲乙》裹下有大字。）问曰：何以然？曰：此下则因阴，必脓血上则迫胃脘出膈，使胃脘内痈。（何以按之致死？以其伏梁下因于阴，脓血必上迫于胃管，上出于膈，使胃管生痈，故按之下引于阴，上连心腹，所以致死。脘□□□平按：《素问》、《甲乙》必脓血作必下脓血，出膈作生膈，使胃作挟胃，《素问》新校正云：《太素》挟胃作使胃。）此人之病难治也，居齐上为逆，居齐下为顺，勿动亟夺，论在《刺法》中，此风根也，其气溢于大肠而着于肓，肓之源在齐下，故环齐而痛也。（如此之病，得时必久也。亟，欺吏反，数也。此病是风为本，其气溢于大肠之中，着于齐下盲原，故环脐痛。不可辄动数夺，夺之致死。以居盲原，所以齐上为逆也。平按：此人之病难治也《素问》、《甲乙》作此久病难治。袁刻人字作积人二字。齐《素问》、《甲乙》作脐。源《素问》、《甲乙》作原。）

　　卷第三十·杂病

　　热痛

　　平按：此篇见《素问》卷十一第四十《腹中论》篇，又见《甲乙经》卷七第一中篇。

