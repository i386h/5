<!-- { "loadSidebar": true } -->
　　黄帝问于岐伯曰：病热者而有所痛者何也？曰：热病者，阳脉也，以三阳之动也，人迎一盛少阳，二盛太阳，三盛阳明，在太阳□太阳入于阴，故痛也，在头与腹，乃胀而头痛。黄帝曰：善哉。（阳明血气最大，故人迎三盛，得知有病。太阳次少，故二盛得知。次少阳最少，故一盛得知。热病为阳，太阳在头，故热病起，太阳先受。太阳受已，下入阳明，故阳明次病。阳明受已，末流少阳，故少阳有病。太阳入于少阴，阳盛阴虚，故头痛。阳盛阴虚，故腹胀也。平按：《甲乙》一盛、二盛、三盛下均有在字。

　　《素问》在太阳三字作入阴也三字，新校正云：“《甲乙经》无入阴也三字。”“太阳入于阴故痛也在头与腹”《素问》、《甲乙》作“夫阳入于阴，故病在头与腹”。）

　　卷第三十·杂病

　　脾瘅消渴

　　平按：此篇见《素问》卷十三第四十七《奇病论》篇，又见《甲乙经》卷十一第六。

　　黄帝曰：有病口甘者，名为何？何以得之？岐伯曰：此五气之溢也，名曰脾瘅。

　　夫五味入于口，藏于胃，脾为之行其清气，液在脾，令人口甘，此肥羹之所致也。此人必数食甘美而多肥者，令人内热，甘者令人满，故其气上溢转，转为消渴，治之以兰，兰除陈气。

　　（五气，五谷之气。液在脾者，五谷液也。肥羹令人热中，故脾行涎液，出廉泉，入口中，名曰脾瘅。内热气溢，转为消渴，以兰为汤饮之，可以除陈气也。平按：《素问》名为何作病名为何，《甲乙》作病名曰何。清气《素问》作精气，《甲乙》作津液。液在脾《素问》、《甲乙》作津液在脾。此肥羹之所致也《素问》、《甲乙》羹作美，致作发，新校正云：“《太素》发作致。”《素问》而多下有肥也二字。《素问》、《甲乙》满上有中字，转字不重。消渴《甲乙》作消瘅，注云：《素问》作消渴。《素问》、《甲乙》兰字不重。）

　　卷第三十·杂病

　　胆瘅

　　平按：此篇见《素问》卷十三第四十七《奇病论》篇，又见《甲乙经》卷九第五。

　　黄帝问岐伯曰：有病口苦者，名为何？何以得之？岐伯曰：病名胆瘅。（平按：病下《素问》、《甲乙》有口苦取阳陵泉六字，《素问》新校正云：“全元起本及《太素》无口苦取阳陵泉六字。详前后文势，疑此为误。”）夫肝者，中之将也，取决于胆，咽为之使。此人者，数谋虑不决，故胆虚，气上溢而口为之苦，治之以胆募输，在《阴阳十二官相使》中。（胆为肝腑，肝为内将，取决于胆，其人有谋虑不决，伤胆气上，胆溢从咽入口，口苦，名曰胆瘅，可取胆募日月穴也。平按：《甲乙》肝者上有“胆者中精之府”六字，注云：《素问》无此句。）

　　卷第三十·杂病

　　头齿痛

　　平按：此篇自篇首至齿亦当痛，见《素问》卷十三第四十七《奇病论》篇，又见《甲乙经》卷九第一。自齿痛不恶清饮至末，见《灵枢》卷五第二十六《杂病》篇，又见《甲乙经》卷十二第六。

　　黄帝曰：人有病头痛以岁数不已，此安得之？是为何病？岐伯曰：当有所犯大寒，内至骨髓，髓者以脑为主，脑逆故令人头痛，齿亦当痛。（大寒入于骨髓，流入于脑中，以其脑有寒逆，故头痛数岁不已。齿为骨余，故亦齿痛。平按：《素问》、《甲乙》岁数作数岁，齿亦当痛作齿亦痛。）齿痛不恶 饮，取足阳明；恶 饮，取手阳明。（上齿虽痛，以足阳明谷气，故饮不恶冷，可取足阳明。下齿痛，取手阳明也。平按：《灵枢》、《甲乙》作清，道藏本《灵枢》作 。）

　　卷第三十·杂病

　　颌痛

　　（平按：此篇见《灵枢》卷五第二十六《杂病》篇，又见《甲乙》卷九第一）

　　颌痛，刺手阳明与颌之盛脉出血。颊痛，刺阳明曲周动脉见血，立已；不已，按人迎于经，立已。（手阳明上颈贯颊，故颊痛皆取之。曲周动脉有足阳明，无手阳明动脉也。

　　平按：颌《甲乙》作颔，《灵枢》作 。颊《甲乙》作颔，《灵枢》作 。刺阳明《灵枢》、《甲乙》作刺足阳明。按人迎于经《甲乙》作按经刺人迎。）

　　卷第三十·杂病

　　项痛

　　平按：此篇见《灵枢》、《甲乙》同上编。

　　项痛不可俯仰，刺足太阳；不可顾，刺手太阳也。（足太阳脉行项，故不可俯仰取之。手太阳脉行项左右，故不得顾取之也。平按：《甲乙》项痛作头项。《灵枢》顾上有以字。）

　　卷第三十·杂病

　　喉痹嗌干

　　平按：此篇自篇首至如韭叶，见《灵枢》卷五第二十三《热病》篇，又见《甲乙经》卷九第二。自喉痹不能言至末，见《灵枢》卷五第二十六《杂病》篇，又见《甲乙经》第十二第八及卷七第一中篇。

　　喉痹舌卷，口中干，烦心心痛，臂内廉痛，不可及头，取手小指次指爪甲下，去端如韭叶。（手之小指次指之端，手少阳关冲。手心主出属心包，下 内；手少阳从膻中，上□系耳后，故喉痹舌卷口干烦心心痛及臂内痛皆取之也。平按：臂内廉痛《甲乙》作臂表痛，注云：《灵枢》及《太素》俱作臂内廉痛。又《甲乙》取下有关冲在三字，韭叶下有许字。注系上原缺一字，袁刻作出，检《灵枢·经脉》篇，手少阳上项系耳后，应作项。又注皆取之，皆字袁刻误作者。）喉痹不能言，取足阳明；能言，取手阳明。（手阳明脉循缺盆上头，足阳明脉循喉咙入缺盆，故喉痹能言、不能言，取此二脉疗主病者也。）嗌干，口中热如胶，取足少阴。（足少阴脉至舌下，故口热取之。平按：《甲乙》少阴作少阳。）

　　卷第三十·杂病

　　目痛

　　平按：此篇自篇首至阴乔，见《灵枢》卷五第二十三《热病》篇。自目 外决至末，见《灵枢》卷五第二十二《癫狂》篇。又自篇首至末，见《甲乙经》卷十二第四。

　　目中赤痛，从内 始，取之阴乔。（目内 ，阴乔脉也，故取所主之输也。平按：乔《灵枢》、《甲乙》作跷。）目 外决于面者，为兑 ；在内近鼻者，上为外 ，下为内 。（人之目 有三：外决为兑 ，内角上为外 ，下为内 。准《明堂》兑 为外，近鼻者为内 也。平按：《灵枢》兑作锐，近鼻者下有为内 三字。注准《明堂》袁刻作唯《明堂》。）

　　卷第三十·杂病

　　耳聋

　　平按：此篇自篇首至后取足，见《灵枢》卷五第二十四《厥病》篇，又见《甲乙》十二第五。自聋而不痛至末，见《灵枢》卷五第二十六《杂病》篇，《甲乙》同上。

　　耳聋无闻，取耳中。（耳中，听宫、角孙等穴也。）耳鸣，取耳前动脉。（耳前动脉，和 、听会等穴也。）耳痛不可刺者，耳中有脓，若有干 抵，耳无闻也。（耳痛者有二：有脓，有干 抵。无所闻者，不可刺也；而有闻声者，可刺。 ，当狄反。抵，乃井反。平按： 抵《灵枢》作盯 二字，《甲乙》亦作 抵，注云：一本作盯 。）

　　耳聋，取手足小指次指爪甲上与肉交者，先取手，后取足。（手少阳至小指次指，即关冲穴。足少阳至足小指次指，即窍阴穴也。其脉皆入耳中，故二俱取之也。平按：《甲乙》小指作少指，无次指二字，注云：《太素》作小指次指。）耳鸣，取手足中指爪甲上，左取右，右取左，先取手，后取足。（手之中指，手心主脉，《明堂》不疗于耳。

　　足之中趾，十二经脉并皆不上。今手足中指皆疗耳鸣，今刺之者，未详，或可络至缪刺也。平按：手足中指《灵枢》、《甲乙》作手中指。）聋而不痛，取足少阳；聋而痛，取手阳明。（足少阳正经入耳，手阳明络脉入耳。足少阳主骨益耳，故取之也。手阳明主气益耳，故痛取之也。平按：《灵枢》两痛字下均有者字。）

　　卷第三十·杂病

　　衄血

　　平按：此篇见《灵枢》卷五第二十六《杂病》篇，又见《甲乙经》卷十二第七。

　　衄而不 ，血流，取足太阳； ，取手太阳，不已，刺腕骨下，不已，刺 中出血。

　　（血，凝血也。 ，普杯反。血不凝，热甚也。足太阳起鼻，手太阳至目内 ，皆因鼻，故衄血取之。腕骨，手腕前起骨名完骨，非腕也。平按：足太阳下《甲乙》有大衄二字。

　　取手太阳《灵枢》、《甲乙》作衄血取手太阳。）

　　卷第三十·杂病

　　喜怒

　　平按：此篇见《灵枢》卷五第二十六《杂病》篇，又见《甲乙经》卷九第五。

　　喜怒而不欲食，言益少，刺足太阴；怒而多言，刺足少阳。（怒，肝木也。食，脾土也。今木克土，故怒不欲食，宜补足太阴。肝足厥阴，怒也。足少阳，多言也。故泻少阳也。平按：足少阳《甲乙》作少阴，注云：《太素》作少阳。）

　　卷第三十·杂病

　　疹筋

　　平按：此篇见《素问》卷十三第四十七《奇病论》篇，又见《甲乙经》卷四第二上编。

　　黄帝曰：人有尺数甚，筋急而见，此为何病？岐伯曰：此所谓疹筋者，是腹必急，白色、黑色则病甚。（尺脉数，筋急见出者，此为疹筋。疹筋筋急腹急，此必金水乘肝，故色白黑即甚也。有本为尺瘦也。平按：《素问》尺下有脉字。《甲乙》尺数甚作尺肤缓甚，注云：一作瘦甚。疹筋《甲乙》作“狐筋，狐筋者”，注云：“狐《素问》作疹。”《素问》、《甲乙》腹上有人字，黑色下有见字。）

　　卷第三十·杂病

　　血枯

　　平按：此篇自篇首至末，见《素问》卷十一第四十《腹中论》篇，又见《甲乙经》卷十一第七。

　　黄帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？岐伯曰：病名曰血枯，此得之少时有所大脱血，若醉以入房中气竭肝伤，故使月事衰少不来也。（血枯病形有八：一，胸胁支满；二，妨于食；三，病将发，先闻腥臊臭气；四，流出清液；五，病先唾血；六，四肢冷；七，目眩；八，大小便时复出血。有此八状，名曰血枯之病。此得由于少年之时有大脱血，若醉入房中，气竭绝伤肝，遂使月经衰少，或不复来，以成此血枯之病也。平按：《甲乙》支满作 满，清液作清涕。）黄帝曰：治之奈何？以何术？答曰：四乌贼鱼骨，一茹，二物并令三合，丸以雀卵，大如小豆，以五丸为后饭，鲍鱼汁，利胁中及伤肝。

