<!-- { "loadSidebar": true } -->
　　经络虚实

　　平按：此篇自篇首至末，见《素问》卷八第二十八《通评虚实论》篇，又见《甲乙经》卷七第一中篇。

　　问曰：络气之不足，经气有余何如？答曰：络气不足，经气有余，脉热而尺寒，秋冬为逆，春秋为顺，治主病者。（络虚经实，何以得知？络为阳也，经为阴也。寸为阳也，外也；尺为阴也，内也。秋冬，阴也；春夏，阳也。络气不足，阳气虚也；经气有余，阴气盛也。于秋冬时，诊寸口得缓脉，尺之皮肤寒，为逆；春夏缓脉，尺之皮肤寒，为顺。缓脉，热也。以秋冬阳气在内，阴气在外；春夏阴气在内，阳气在外故也。于尺寸在内时寒热，取经络虚实也。平按：《素问》、《甲乙》脉下有口字。《素问》顺作从。）问曰：经虚络满何如？答曰：经虚络满者，尺热满，脉寒涩，此春夏则死，秋冬则生。（满，盛也。经虚络盛，春夏诊得尺之皮肤热盛，寸口得急脉，为逆，故死。秋冬得尺热脉急，故生。脉急多寒，脉缓多热也。平按：《素问》、《甲乙》脉下有口字，死生上无两则字。）问曰：治此者奈何？答曰：络满经虚，灸阴刺阳；经满络虚，刺阴灸阳。（经虚阴虚，故灸阴；络满阳满，故刺阳也。经满阴满，故刺阴；络虚阳虚，故灸阳也。）

　　卷第三十·杂病

　　禁极虚

　　平按：此篇见《甲乙经》卷七第一中篇。

　　问曰：秋冬无极阴，春夏无极阳者，何谓也？答曰：无极阳者，春夏无数虚阳，虚阳则狂。无极阴者，秋冬无数虚阴，阴虚则死。（数，音朔。春夏是阳用事，秋冬是阴用事。阴阳用事之时，行针者不可数虚阳，数虚阳者，阳极发狂；数虚阴者，阴极致死也。平按：《甲乙》“虚阳，虚阳”作“虚阳明，阳明虚”，“虚阴，阴虚”作“虚太阴，太阴虚”。）

　　卷第三十·杂病

　　顺时

　　平按：此篇自篇首至末，见《素问》卷八第二十八《通评虚实论》篇。又此篇前一段见《甲乙经》卷七第一中篇，后一段见《甲乙经》卷十一第九。

　　问曰：春极治经络，夏极治经输，秋极治六腑，冬则闭塞者，用药而少针石处。所谓少用针石者，非痈疽之谓也，痈疽不得须时。（春夏秋三时极意行针，冬时有痈疽得极，余寒等病皆悉不得，故不用，称其时也。春时阳气在于皮肤，故取络脉也。夏时在于十二经之五输，故取输也。秋气在于六腑诸输，故取之也。冬气在于骨髓，腠理闭塞，血脉凝涩，不可行于针与砭石，但得饮汤服药。痈疽以是热病，故得用针石也。以痈疽暴病，不得须间失时不行针石也。平按：《素问》、《甲乙》极作亟。《素问》闭塞下重闭塞二字，处作也。须时《素问》作顷时回三字。）因痈不知不致，按之不应手，乍来乍已，刺手太阴旁三，与婴络各二。（有因痈生，不痛不知，不得其定，按之不应其手，乍来似有，乍去似无者，此是肺气所为，可取手太阴脉有主此病输，旁三刺之，及缨脉足阳明之输主此病者，二取之。平按：《素问》、《甲乙》因痈不知不致作痈不知所，婴络作缨脉，据本注应作缨脉。《素问》三下有 字。）

　　卷第三十·杂病

　　刺疟节度

　　平按：此篇自篇首至过之则失时，见《素问》卷十第三十六《刺疟篇》，自疟不渴至末，见《灵枢》卷五第二十六《杂病》篇，又见《素问·刺疟篇》惟文义略有不同，又见本书二十五卷《十二疟》篇。又自篇首至末，见《甲乙经》卷七第五。

　　疟病脉满大急，刺背输，用中针，旁五 输各一，适肥瘦，出其血。（满，盛也。

　　脉大，多气少血也。急，多寒也。疟病寸口脉盛，气多血少而寒，可取背输有疗疟者，用中针刺输旁五取，及 输两胁下 中之输有疗疟者，左右各一取之。取之适于肥瘦，出血多少。旁，左右箱也。平按：《素问》、《甲乙》疟下无病字，输作俞。五《素问》作伍。）疟脉小而实急，灸胫少阴，刺指井。（脉小者，血气皆少。疟病诊得寸口之脉血气皆少而实而多寒，可灸足少阴疗疟之输，并指有疗疟之井也。平按：《素问》、《甲乙》无而字。）疟脉满大急，刺背输，用第五针， 输各一，适行至于血也。（第五针，以取大脓，今用刺疟背输，可适行至血出而已也。平按：用第五针 输各一《素问》作用五 俞背俞各一。《甲乙经》无此条，《素问》新校正云：“经文与次前经文重复，王氏随而注之，别无义例，不若士安之精审，不复出也。”）疟脉缓大虚，便用药所宜，不宜用针。（脉缓者，多热。疟病诊寸口脉得多热多气少血虚者，可用药。用药者，取所宜之药以补也。

　　平按：便用药所宜《素问》作便宜用药。）凡治疟者，先发如食顷，乃前可以治，过之则失时。（此疗疟时节也。平按：《素问》、《甲乙》无前字。）疟不渴，间日而作，取足阳明；渴而日作，取手阳明。（疟不渴取足阳明，渴取手阳明，皆取所主输。平按：疟不渴间日而作取足阳明《素问》作刺足太阳，本书《十二疟》篇同。新校正云：“按《九卷》云：”足阳明。《太素》同。“检今本《灵枢》亦云取足阳明，是不渴间日而作之疟，可取足太阳、阳明二处。故《十二疟》杨注谓治寒疟，本篇谓取所主输也。）

　　卷第三十·杂病

　　刺腹满数

　　平按：此篇自篇首至按之立已，见《灵枢》卷五第二十六《杂病》篇。自腹暴至末，见《素问》卷八第二十八《通评虚实论》篇。又自篇首至足厥阴，见《甲乙经》卷九第九。自腹满大便不利至末，见《甲乙经》卷九第七。

　　少腹满大，上走胃至心， 身时寒热，小便不利，取足厥阴。（水气聚于少腹，上走至于心下， 恶寒寒热，小便不利，下热也。是足厥阴所由，故取其输穴也。平按：《灵枢》少腹作小腹。走胃《甲乙》作走胸。 《灵枢》作淅淅，《甲乙》作索索然。）腹满，大便不利，腹大，上走胸嗌，喘息喝喝然，取足少阴。（此皆足少阴脉所行之处，故取其脉之输穴。有本少阴为少阳。平按：上走《灵枢》作亦上走。《甲乙》无喘息二字，注云：”《灵枢》有喘息二字。”足少阴《甲乙》作足少阳。）腹满食不化，腹向向然不便，取足太阴。（腹满食不化，腹虚胀不大便，皆足太阴脉所主，故取之输穴也。平按：《甲乙》化下无腹字。不便《灵枢》作不能大便，《甲乙》作不得大便。

　　足太阴《甲乙》作足太阳。）腹痛，刺脐左右动脉，已刺按之，立已；不已，刺气街，已刺按之，立已。（腹痛，足阳明脉所主，故脐左右动脉，足阳明动也。气街亦是足阳明动脉，故不已取之也。平按：《甲乙》气街下无已刺二字。）腹暴满，按之不下，取太阳经络。经络者，则人募者也。少阴输，去脊椎三寸，旁五，用员利针。（足太阳与足少阴为表里。足少阴上行贯肝膈，发腹诸穴，故腹暴满，故取太阳经络。经脉络脉，人之盛募之气。腹满亦取足少阴之输，夹脊相去三寸，输旁五取之，作员利针。募，有本为幕也。平按：《甲乙》暴下有痛字。《素问》太阳上有手字，经络二字不重，则人募者也作胃之募也，《甲乙》作取太阳经络血者则已，无人募者也四字，少阴上有又刺二字。《素问》王注云：“太阳为手太阳经络之所生，故取中脘穴，即胃之募也。”新校正云：“杨上善注云足太阳，其说各不同，未知孰是。”）

　　卷第三十·杂病

　　刺霍乱数

　　平按：此篇见《素问》卷八第二十八《通评虚实论》篇，又见《甲乙经》卷十一第四。

　　霍乱，刺输旁五，足阳明及上旁三。（霍乱，刺主疗霍乱输旁，可五取之，及足阳明下脉与上有疗霍乱输旁，可三取之也。平按：输旁五《素问》王注云：“取少阴俞旁志室穴。”新校正引杨注云：“刺主霍乱输旁，五取之。”）

　　卷第三十·杂病

　　刺痫惊数

　　平按：此篇见《素问》卷八第二十八《通评虚实论》篇，又见《甲乙经》卷十二第十一。

　　刺痫惊脉五：针手太阴各五，刺经太阳五，刺手少阳经络者旁一寸，足阳明一寸，上踝五寸刺三针之。（刺痫惊脉，凡有五别：手太阴五取之，又足太阳输穴五取之，又手少阳经络旁三取之，又足阳明旁去一寸，上踝五寸三针之。平按：手太阴《甲乙》作手足太阴。《素问》手少阳作手少阴，《甲乙》作手足少阴。《素问》、《甲乙》两一字下均无寸字，三针下无之字。又按《素问》王注自针手太阴以下主治霍乱，新校正云：“按别本注云：悉不主霍乱。《甲乙经》、《太素》均为刺惊痫，王注为刺霍乱者，非也。”又注经络旁三取之，别本作经络旁一寸以下穴位取之。）

　　卷第三十·杂病

　　刺腋痈数

　　平按：此篇见《素问》卷八第二十八《通评虚实论》篇，又见《甲乙》卷十一第九。

　　腋痈大热，刺足少阳五，刺痈而热，手心主三，刺手太阴经络者，大骨之会各三。

　　（足少阳脉下胸络肝属胆，循胁里在腋下，故腋胁之间有痈大热，可刺足少阳脉□□之穴，五取之。热而不已，刺手心主脉，其脉循胸下腋三寸，上抵腋，故腋痈三取之。又取手太阴经络各三。大骨之会者，手太阴脉循臂内上骨下廉，即为经络会处也。平按：刺痈而热《素问》、《甲乙》作刺而热不止。注之穴上原缺二字，上一字不全，下一字作主，谨拟作所主二字，袁刻作辄筋二字。）

　　卷第三十·杂病

　　病解

　　平按：此篇自篇首至末，见《素问》卷八第二十八《通评虚实论》篇，又见《甲乙经》卷十一第六及卷十二第五等篇。

　　凡治消瘅、仆击、偏枯、痿厥、气满、发逆，肥贵人则膏粱之疾也。（此之六种，是肥贵人膏粱所发之病。平按：痿厥气满发逆《甲乙》作厥气逆满四字。）膈塞、闭、绝、上下不通，暴忧之病。（此之四种，因暴愁忧所生之病。膈塞，膈中塞也。闭，谓七窍闭也。谓噫与下使之气，即上下也。）暴厥而聋不通，偏塞也。闭内内不通，风也，内留着也。（暴厥耳聋，偏塞也。内气暴满薄，不从于内中，风病也。以脾气停壅，不顺于内，故瘦留着也。平按：“不通，偏塞也”《素问》、《甲乙》作“偏塞闭不通，内气暴薄也”。“闭内内不通，风也，内留着也”《素问》、《甲乙》作“不从内外中风之病，故瘦留着也”。） 跛，寒风湿之病也。（风湿之气，生于跛痹病。 ，之石反。跛，有本为 也。）

　　卷第三十·杂病

　　久逆生病

　　平按：此篇见《素问·通评虚实论》篇，又见《甲乙》卷十一第二。

