<!-- { "loadSidebar": true } -->
　　志意和则精神专直，魂魄不散，悔怒不至，五脏不受邪气矣。（志意所为必当，故无悔矣。志意司腠理，外邪不入，故五脏不受也。平按：《灵枢》不至作不起，不受邪气作不受邪。）寒温和则六腑化谷，风痹不作，（寒暑内适六腑，则中和谷化，贼风邪痹无由起也。）经脉通利，支节得矣。此人之常平也。（若尔，血气营卫志意调者，乃是人之平和者。平按：得下《灵枢》有安字。）五脏者，所以藏精神血气魂魄者也；六腑者，所以化谷而行津液者也。此人之所以具受于天也，愚智贤不肖，毋以相倚也。（五脏藏神，六腑化谷，此乃天之命分，愚智虽殊，得之不相根据倚也。津液，即泣汗涎涕唾也。平按：谷上《灵枢》有水字。液者二字原缺，谨据《灵枢》补入。愚上《灵枢》有无字。）然其有独尽天寿，而毋邪僻之病，百年不衰，虽犯风雨卒寒大暑，犹不能害也；有其不离屏蔽室内，无怵惕之恐，然犹不免于病者，何也？愿闻其故。（人有劳神怵惕，无所不为，虽犯贼风邪气，独尽天年。复有闲居无思，不预外邪，不免于病，不道伤命。同禀血气，何乃有殊？愿闻其故也。平按：其有《灵枢》作有其。犹不能害《灵枢》作犹有弗能害。邪僻僻字原缺，之恐二字原缺，谨据《灵枢》补入。）岐伯对曰：窘乎哉问也。（窘，奇殒反，急也。）五脏者，所以参天地，副阴阳，而连四时，化五节者也。（肺心居其上，故参天也；肝脾肾在下，故参地也。肝心为牡，副阳也；脾肺肾等牝，副阴也。肝春心夏肺秋肾冬，即连四时也。从五时而变，即化五节。节，时也。平按：五节者也，也字原缺，据《灵枢》补入。）五脏者，固有小大高下坚脆端正偏倾者；六腑者，亦有长短小大浓薄结直缓急者。（天地阴阳，四时八节，造化不同，用参五脏，何得一也？五脏各有五别□□六腑皆准五脏，亦有五别，故脏腑别言各有五别，五五二十五也。五脏既五，六腑亦五，三焦一腑属于膀胱，故唯有五。平按：注各有五别下空二格，别本作各有五色五别，下二格不空。）凡此二十五者，各各不同，或善或恶，或吉或凶，请言其方。

　　（心小则安，此为善也。易伤以忧，即为恶也。心坚则脏安守固，此为吉也。心脆则喜病消瘅热中，即为凶也。如此脏腑随义皆有善恶吉凶，请具陈也。平按：其方，其字原缺，谨据《灵枢》补。）

　　心小则安，邪弗能伤，易伤以忧；心大则忧不能伤，易伤于邪。（脏小则神□不敢自宽，故常安邪不入也。脏大则神气宣纵，故忧不能伤，邪入不安也。平按：《甲乙经》以忧作于忧。又按：《甲乙经》注云：太素邪作外邪。今本仍无外字。又注神下一字原缺左旁，恐系收字，袁刻作敢。）心高则满于肺中， 而喜忘，难开以言；（心脏高者，则神高也。心高肺逼□于心，故 喜忘也。

　　以其神高不受他言，故难开以言也。平按：肺中，中字原缺，谨据《灵枢》补入。喜《灵枢》作善。注心高，高字原缺下方，细玩剩处，于高字为近，谨据经文作高。过下一字原不全，细玩剩处，与近字相似，袁刻作小，恐未安，谨空一格。）心下则藏外，易伤于寒，易恐以言。（心下则在肺脏之外，神亦居外，故寒易伤也。亦以神下，故易恐以言也。）心坚则脏安守固，（脏坚则神守亦坚固，故其心脏安不病，其神守坚固。）心脆则喜病消瘅热中。（五脏柔脆，神亦柔脆，故脏柔脆人，血脉上行，转而为热消肌肤，故病消瘅热中也。瘅音丹。热中，胃中热故也。平按：脆原缺，谨据《灵枢》、《甲乙》补。热中，中字原缺，旁有小注中字，据注热中，胃中热也，应作热中，《灵枢》、《甲乙》同，袁刻作注，刻在五脏柔脆上，则混经于注矣。）心端正则和利难伤；（五脏端正，神亦端正也。神端正性亦和柔，故声色芳味之利难相伤也，斯乃贤人君子所以得心神也。）心偏倾，操持不一，无守司也。（心脏偏倾不一，神亦如之，故操持百端，竟无守司之恒，此为众人小人所得心神也。心脏言神，有此八变。后之四脏，但言脏变，皆不言神变者，以神为魂魄意志之主，言其神变，则四种皆知，故略不言也。平按：《甲乙经》注引杨上善注云：心脏言神有八变，后四脏但言脏变不言神变者，以神为魂魄意之主，言其神变则四脏可知，故略而不言也。与此注正合。袁刻心脏言神误作之神，意志下空十一格，不合。）肺小则少饮，不病喘喝；（人分所得，肺小则少饮浆水。又肺小不受外邪，故不病喘喝。喝，喘声。平按：《甲乙》无喝字。）大则喜病胸痹喉痹逆气。（肺大喜受外邪，故喜病痹及逆气也。平按：大则下《灵枢》、《甲乙》有多饮二字。《甲乙》无喉痹二字。）肺高则上气，肩息欲咳；（肺高则上迫缺盆，故上气喘息。两肩并动，故曰肩息。又肺上迫，故数欲咳。平按：肩息欲咳《灵枢》无欲字《甲乙》作喘息咳逆。）肺下则居贲迫肝，善胁下痛。（贲，当膈也，补昆反。气来委膈，下迫于肝，致胁下痛，以肝居胁下故也。平按：居贲《甲乙》作逼贲。迫肝《灵枢》、《甲乙》作迫肺。注委膈原校作垂膈。）肺坚则不病咳上气，（肺脏坚固，不为邪伤，故无咳与上气也。

　　平按：咳《甲乙》作咳逆。）肺脆则善病消瘅易伤。（以上四脏之变，例同心脏。平按：善《灵枢》作苦。《甲乙》易伤下有也字，注云：一云易伤于热，喘息鼻衄。）肺端正则和利难伤也，肺偏倾则胸偏痛也。（偏倾者，随偏所在，即偏处胸痛也。）肝小则安，无胁下之病；（肝小不受外邪，故安，无两胁下痛。平按：安上《灵枢》有藏字。）肝大则逼胃迫咽，迫咽则喜鬲中，且胁下痛。（胃居肝下，咽在肝旁，肝大下逼于胃，旁迫于咽，迫咽则咽膈不通饮食，故曰膈中也。

　　肝大受邪，故两胁下痛。平按：咽迫咽三字原缺，谨据《甲乙》补。喜《灵枢》作苦。）肝高则上支贲，切胁急，为息贲；（肝高上支于膈，又切于胁，支膈切胁既急，即喘息于贲，故曰息贲也。平按：切《甲乙》作加。急《灵枢》作 。）肝下则安胃，胁下空，空则易受邪。（胃居肝下，是以肝下则安于胃上，胁下无物，故易受邪气。平按：安胃《灵枢》作逼胃。）肝坚则脏安难伤也，（肝坚则外邪不入，故安难伤也。）肝脆则喜病消瘅易伤也。肝端正则和利难伤也，肝偏倾则胁下偏痛也。（偏近一箱，则一箱空处偏痛也。平按：偏痛，偏字《灵枢》无。）脾小则安，难伤于邪也；（脾小外邪不入，故安而难伤也。）脾大则善凑 而痛，不能疾行。（ ，以沼反， 空处也。脾大凑向空 而痛，大□不行则□ 空也。平按：善《灵枢》、《甲乙》作苦。 《甲乙》音停。注不行上原缺一字，袁刻作力。则下原缺一字，袁刻作胁。）脾高则 引季胁而痛；（脾下则缓，高则 牵，季胁中痛也。）脾下则下加于大肠，加于大肠则脏外善受邪。（脾下即是大肠，故脾下加，出于脾脏所居之外，故喜受邪。平按：外善受邪《灵枢》无外字，善作苦。）脾坚则脏安难伤也，（外邪不伤故安。）脾脆则喜病消瘅易伤也。脾端正则和利难伤也，脾偏倾则喜喜胀。（ ，充曳反，牵纵也。脾偏形近一箱，动而多痹，又气聚为胀也。平按：喜 喜胀《灵枢》作善满善胀，《甲乙经》作 喜胀。）肾小则安，难伤也；（肾小不受外邪，故安而难伤也。）肾大则喜病腰痛，不可以俯仰，易伤以邪也。（肾大在于腰中，故俯仰皆痛也。）肾高则善背膂痛，不可以俯仰；（肾高去腰，着于脊膂，故脊膂痛，不得俯仰也。）肾下则腰尻痛，不可以俯仰，为狐疝。（肾下入于尻中，下迫膀胱，故尻痛不可俯仰。疝，所奸反，小腹痛，大小便难，曰疝。疝有多种，此为狐疝，谓狐夜时不得小便，少腹处痛，日出方得，人亦如此，因名狐疝也。）肾坚则不病腰背痛，（肾在腰背之间，故肾坚则腰不痛也。）肾脆则喜病消瘅。肾端正则和利难伤也，肾偏倾则喜腰尻偏痛。（二肾有一偏倾，则偏处痛也。平按：瘅下《灵枢》、《甲乙》有易伤二字。）凡此二十五变者，人之所以喜常病也。（人之五脏，受之天分，有此二十五变者，不由人之失养之愆，故虽不离屏蔽，常喜有前病也。）黄帝曰：何以知其然也？（五脏二十五变皆在身中，变生常病亦居其内，未知因候，知以为调养也。）岐伯曰：赤色小理者心小，粗理者心大。（理者，肉之文理。粗音粗也。）无 者心高， 小短举者心下。 长者心坚， 弱以薄者心脆。 直下不举者心端正， 倚一方者心偏倾也。（ ，胸前蔽骨，蔽心神也。其心上入肺中，不须蔽骨，故心高以无蔽骨为候也。高者，志意高远也。故短小举者，为心下之候。下者，志意卑近也。平按： 《灵枢》作KT 。弱下《灵枢》、《甲乙》有小字。）白色小理者肺小，粗理者肺大。巨肩反膺陷喉者肺高，合掖张胁者肺下。好肩背浓者肺坚，肩背薄者肺脆。好肩膺者肺端正，胁偏竦者肺偏倾也。（大肩，胸膺反□喉骨陷入，肺必高上。平按：巨肩，巨字原抄作臣，谨根据《灵枢》、《甲乙》作巨。掖《灵枢》、《甲乙》作腋。

　　好肩膺《灵枢》、《甲乙》作背膺浓。竦《灵枢》作疏，《甲乙》作竦，注云一作欹。）青色小理者肝小，粗理者肝大。广胸反 者肝高，合胁菟 者肝下。胸胁好者肝坚，胁骨弱者肝脆。膺腹好好相得者肝端正，胁骨偏举者肝偏倾也。（ ，足胫也。反，前曲出也。平按：菟《灵枢》作兔，《甲乙》作脆。好好《灵枢》、《甲乙》均不重，恐衍。）黄色小理者脾小，粗理者脾大。

　　揭唇者脾高，唇下纵者脾下。唇坚者脾坚，唇大而不坚者脾脆。唇上下好者脾端正，唇偏举者脾偏倾也。（揭，举也，起辄反。）黑色小理者肾小，粗理者肾大。高耳者肾高，耳后陷者肾下。

