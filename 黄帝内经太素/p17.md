<!-- { "loadSidebar": true } -->
　　（脾足太阴脉上膈挟咽，连舌本，散舌下，故得气通口也。谷有五味，舌已知之，五谷之别，口知之也，故食麦之者，不言菽也。 平按：口和《灵枢》作脾和。《甲乙》知作别，谷下有味字。注麦之，之字疑衍。）肾气通于耳，耳和则耳能闻五音矣。（手足少阳、手足太阳及足阳明络皆入耳中。手少阳、足少阳、手太阳，此三正经入于耳中。足太阳脉在耳上角，又入脑中，即亦络入于耳。足阳明耳前上行，亦可络入耳中。手阳明络别入耳中。计正经及络手足六阳皆入耳中。经说五络入耳中，疑足太阳络不至于耳也。平按：耳和《灵枢》作肾和。）五脏不和则七窍不通，六腑不和则留为痈疽。（五脏主藏精神，其脉手足六阴，络于六腑，属于五脏。六腑主贮水谷，其脉手足六阳，络于五脏，属于六腑。七窍者，精神户牖也。故六阴受邪入脏，则五脏不和，五脏不和，则七窍不通利也。六阳受邪入腑，则六腑不和，六腑不和，则阳气留处处为痈疽。平按：七窍《甲乙》作九窍。留为痈疽《甲乙》作留结为痈，《灵枢》无疽字。注处处，下处字疑衍。）故邪在腑则阳脉不利，阳脉不利则气留之，气留之则阳气盛矣。（故外邪循脉入腑，则腑内不调，流于阳脉，阳脉涩而不利，阳气留停，不和于阴，故阳独盛也。平按：不利《灵枢》、《甲乙》作不和。）阳气大盛则阴脉不利，阴脉不利则气留之，气留之则阴气盛矣。阴气大盛，则阳气弗能营也，故曰关。（阴气和阳，故阴气和利也。阳气盛不和于阴，则阴气涩也。阴气涩而停留，则阴气独而盛也。阴脉别走和阳，故阳得通也。阴既独盛不和于阳，则阳气不能营阴，故阴脉关闭也。平按：阳气大盛《甲乙》作邪在脏三字。不利《甲乙》作不和。气留两气字《灵枢》、《甲乙》均作血。弗能营《甲乙》作不得相营。）阳气大盛，则阴气弗得营也，故曰格。阴阳俱盛，弗得相营也，故曰关格。（阳气独盛，不和于阴，则阴脉不能营阳，以阳拒格，故名格。平按：自上节故曰关及本节阳气大盛则阴气弗得营也，《甲乙》无。）关格者，不得尽期而死矣。（阴阳脉有关格，即以其时与之短期，不可极乎天寿者也。）

　　五脏气：心主噫，肺主咳，肝主语，脾主吞，肾主欠。（噫，乙戒反，饱满出气也。五脏从口中所出之气，皆是人常气之变也。《素问》肾主嚏，不同也。平按：五脏气《素问》作五气所病。五主字《素问》均作为。欠下《素问》有为嚏二字。）六腑气：胆为怒，胃为气逆为哕，小肠大肠为泄，膀胱不约为遗溺，下焦溢为水。（皆是六腑之气所变之病。《素问》胃为逆气为恐，肠为泄，膀胱不利癃遗溺也。平按：《素问》无六腑气三字，胆为怒在遗溺下，为哕下有为恐二字，小肠大肠作大肠小肠，为泄下有下焦溢为水五字，膀胱下有不利为癃四字，遗溺下无下焦溢为水五字。）五并：精气并于肝则忧，并于心则喜，并于肺则悲，并于肾则恐，并于脾则畏，是谓精气并于脏也。（精谓命门所藏精也，五脏之所生也。五精有所不足，不足之脏虚而病也。五精有余，所并之脏亦实而病也。命门通名为肾，肝之母也，母实并子，故为忧也。心为火也，精为水也，水克于火，遂坏为喜。肺为金也，水子并母，故有悲怜。精并左肾，则肾实生恐。脾为土也。并于土，被克生畏。

　　《素问》精并于脾，消食生饥。如是相并为病，乃有无穷，斯为阴阳五行之变也。平按：《素问》五并作五精所并。心肺肝脾肾以次为序，与此不同。是谓精气并于脏句，作是谓五并虚而相并者也。注左肾袁刻作于肾。）五恶：肝恶风，心恶热，肺恶寒，肾恶燥，脾恶湿，此五脏气所恶。

　　（东方生风，风生于肝，肝之盛即便恶风。以子从树生，子生多盛，必衰本树，相生之物，理皆然也，故肝恶风也。南方生热，热从心生，故心恶热也。《素问》曰：西方生燥，燥生于肺。若尔，则肺恶于燥。今此肺恶寒、肾恶燥者，燥在于秋，寒之始也；寒在于冬，燥之终也。肺在于秋，以肺恶寒之甚，故言其终；肾在于冬，以肾恶燥不甚，故言其始也。中央生湿，湿生于脾，以其脾感，故恶湿也。平按：《素问》五恶作五脏所恶。心肺肝脾肾仍以次为序。此五脏气所恶句，作是谓五恶。又新校正节引此注，自肺恶燥至言其始也止。）五液：心主汗，肝主泪，肺主涕，肾主唾，脾主涎，此五液所生。（汗者水也，遍身腠理之液也，心者火也，人因热饮热食，及因时热蒸于湿气，液出腠理，谓之汗也。肝通于目，目中出液，谓之泪也。肺通于鼻，鼻中之液，谓之涕也。肾脉足少阴，上至颃颡，通退场门中，名之为唾，故肾主唾也。脾足太阴脉，通于五谷之液，上出廉泉，故名为涎。平按：《素问》五液作五脏化液。心肺肝脾肾仍以次为序。五主字均作为。此五液所生句，作是谓五液。）五藏：心藏神，肺藏魄，肝藏魂，脾藏意，肾藏精志。（五藏，财浪反。肾有二枚：左箱为肾，藏志也；在右为命门，藏精也。平按：五藏《素问》作五藏所藏。精志，精字《素问》无。新校正云：“按上善云：肾有两枚：左为肾，藏志；右为命门，藏精。”与此正合。）五主：心主脉，肺主皮，肝主筋，脾主肌，肾主骨。（平按：五主《素问》作五脏所主。肌《素问》作肉。）

　　黄帝问于岐伯曰：余闻方士，或以脑髓为脏，或以为腑，或以肠胃为脏，或以为腑，敢问更相反，皆自谓是，不知其道，愿闻其说。（方，道也。异道之士，所说脏腑不同。脑髓骨脉胆及女子胞，此六或有说之为脏，或有说之为腑。胃大肠小肠三焦膀胱，此五或有说之为脏，或有说之为腑。所说脏腑相反，何者为真？平按：《素问》黄帝问下无于岐伯三字。）岐伯曰：脑髓骨脉胆及女子胞，此六者地气所生也，皆藏于阴而象于地，故藏而不泻，名曰奇恒之府。（胞，豹交反，生儿裹也。地主苞纳收藏，脑髓等六法地之气，阴藏不泻，故得名脏；以其聚，故亦名府。

　　腑，聚也。此本非是常府，乃是奇恒之府，奇异恒常。平按：六者二字原缺，谨根据《素问》补入。

　　写《甲乙》作泻，下同。）夫胃大肠小肠三焦膀胱者，天气之所生也，其气象于天，故泻而不藏，此受五脏浊气，故名曰腑。（天主输泄风气雨露，故此五者受于五脏糟粕之浊，去于天气，输泻不藏，故是恒府。唯有五者，以胆一种，藏而不泻，割入奇府，是肝之表，故得名府也。平按：《素问》膀胱下有此五二字，故名曰府作名曰传化之府《甲乙》同。）此不能久留，输泻魄门，（并精□□之处，谓之魄门。此五之中，三焦亦能输泻精气于魄门也。平按：输泻下《素问》、《甲乙》有者也二字，魄门二字属下节。）亦为五脏使，水谷不得久藏。（五脏在内为主，六腑在外为使，使之行于水谷也。）所谓五脏者，藏精神而不泻者也，故满而不能实。

　　（精神遍于脏中不离，故不泻而满也。虽满常虚，故不实。平按：精神《素问》作精气。新校正云：按全元起本及《甲乙经》、《太素》精气作精神。与此正合。）六腑者，实而不能满。所以然者，水谷之入口则胃实而肠虚，食下则肠实而胃虚，故曰实而不满。（肠胃更满，故为实也；更虚，故不满也。饱食未消，肠中未有糟粕，即胃实肠虚也；食消以下于肠，胃中未有食入，即肠实胃虚也。以其胃虚，故气得上也；以其肠虚，故气得下也。气得上下，神气宣通，长生久视。

　　平按：六腑者下《素问》、《甲乙》均有传化物而不藏句。）

　　问曰：太阴阳明，表里也，脾胃脉也，生病异何也？（足太阴足阳明脾胃二脉，诸经之海，生病受益以为根本，故别举为问也。平按：太阴上《甲乙》有足字。表里上《素问》、《甲乙》有为字。生病异，《甲乙》作生病异者，《素问》作生病而异者。）答曰：阴阳异位，更实更虚，更逆更顺，或从内，或从外，所从不同，故病异名。（太阴为阴，阳明为阳，即异位也。春夏阳明为实，太阴为虚，秋冬太阴为实，阳明为虚，即更虚实也。春夏太阴为逆，阳明为顺；秋冬阳明为逆，太阴为顺也。手三阴，从内向外也；手三阳，从外向内也。足之三阴，从外向内；足之三阳，从外向内也。十二经脉阴阳六种不同，生病固亦多也。平按：更实更虚更逆更顺《素问》作更虚更实更逆更从。又按：《素问》新校正所引杨注，与此正合。）黄帝曰：愿闻其异状。（问其病异。）答曰：阳者，天气也，主外；阴者，地气也，主内。故阳道实，阴道虚。（阳为天气主外，故阳道实也。阴为地气主内，故阴道虚也。）故犯贼风虚邪者，阳受之；食饮不节，起居不时者，阴受之。（风寒暑湿虚邪外入腠理，则六阳之脉受之。饮食男女不节，则六阴受之。平按：《甲乙》阳受之下有则入腑三字，阴受之下有则入脏三字，本书在下。）阳受之则入六腑，阴受之则入五脏。（六阳受于外邪，传入六腑；六阴受于内邪，传入五脏也。）入六腑则身热不时卧，上为喘呼；（六腑阳气在外，故身热也。阳盛昼眠不得至夜，故不时卧也。阳气盛于上，故上为喘呼也。平按：不时卧《甲乙》作不得眠。）入五脏则 满闭塞，下为飧泄，久为肠 。（阴邪在中，实则 胀肠满，闭塞不通，虚则下利肠 。）

