<!-- { "loadSidebar": true } -->
　　故喉主天气，咽主地气。（肺为天也，喉出肺中之气呼吸，故主天。脾为地，咽出脾胃噫气，故主地。）故阳受风气，阴受湿气。（风从上下，故阳受之；湿从下上，故阴受之。）故阴气从足上行至头，而下循臂至指端；阳气从手上行至头，而下至足。（足三阴脉，从足至头，走头下胸，横出腋下，循臂至指端，为手三阴脉也。变为手三阳脉，从手指端上行至头，下行至足，为足三阳。阴阳相注，如环无端。平按：两下字下《素问》、《甲乙》均有行字。）故曰：阳病者，上行极而下行；阴病者，下行极而上行。故伤于风者，上先受之；伤于湿者，下先受之。（阳病者，三阴之脉上行至头极已为阳，受风热已下行；阴病者，三阳之脉下行至足极已为阴，受寒湿已上行。故伤风上先受之，伤湿下先受之。平按：而下行而上行，两行字《素问》、《甲乙》无。注风热已，已字袁刻作矣。）问曰：见真脏曰死，何也？（无余物和杂，故名真也。五脏之气皆胃气和之，不得独用。如至刚不得独用，独用即折，和柔用之即固也。五脏之气，和于胃气，即得长生；若真独见，无和胃气，必死期也。欲知五脏真见为死、和胃为生者，于寸口诊手太阴，即可知之也。见者如弦是肝脉也，微弦为平好也。微弦，谓弦之少也，三分有一分为微，二分胃气与一分弦气俱动，为微弦也。三分并是弦气，竟无胃气，为见真脏也。见真脏死，其理至妙，请陈其理，故曰何也。平按：《素问》新校正引此注甚详。）答曰：五脏者皆禀气于胃，胃者五脏之本也。五脏不能自致于手太阴，必因于胃气，乃能至手太阴。（胃受水谷，变化精气而资五脏，故五脏得至手太阴寸口，见于微弦也。）故五脏各以其时，自为而至手太阴。（五脏主于五时，至其时也，其脏有病之甚者，胃气不与之居，不因胃气，以呼吸之力，独自至于太阴寸口，见于真弦也。平按：自字原缺，谨根据《素问》补。注不与之居，别本居作俱。）故邪气胜者精气衰。

　　（真脏脉弦不微、无胃气者，则知肝病胜也。肝病邪胜，则胃谷精气衰。）故病甚者，胃气不能与之俱至于手太阴，故真脏之气独见。独见者，为病胜脏也，故曰死。黄帝目：善。（真见病甚，故致死也。平按：自问曰见真脏至此，新校正谓全元起本在《太阴阳明表里》篇中，此乃王氏所移。今检《素问·太阴阳明论》篇前后均在此篇，惟此一段在《玉机真脏论》中，其为王氏所移益信。）

　　问曰：脾病而四肢不用何也？（五脏皆连四肢，何因脾病独四肢不用也？平按：脾字原缺，谨根据《素问》补入。）答曰：四肢皆禀气于胃，而不得径至，必因脾乃得禀。今脾病，不能为胃行其津液，四肢不得禀水谷气，气日以衰，脉道不利，筋骨肌肉皆无气生，故不用焉。（土旺四季，四季皆有土也；脾长四脏，四脏皆有脾也。何者？四肢百体禀气于胃，胃以水谷津液资四肢。

　　当用资四肢之时，胃气不能径到四肢，要因于脾，得水谷津液营卫之气，营于四肢，四肢禀承，方得用也。若其脾病脉道不通，则筋骨肌肉无气以生，故不用也。平按：径至袁刻误作俱至，《素问》作至经，新校正云：《太素》至经作径至，杨上善云：胃以水谷资四肢，不能径至四肢，要因于脾，得水谷津液，营卫于四肢。与此注合。不利《甲乙》作不通。皆无气生《素问》作皆无气以生《甲乙》同。）问曰：脾之不主时何也？答曰：脾者土也，治中央，常以四时长四脏，各十八日寄治，不得独主时，脾脏有常着土之精也。（四脏之本，皆为土也。十八日用，故曰寄也。着，澄略反，在也。脾脏在土之精妙也。平按：治中央《甲乙》作土者中央。不得独主时，《甲乙》无得字，《素问》作不得独主于时也。脾脏有常着，《甲乙》作脾者土脏常着胃，《素问》作脾脏者常着胃。）土者，主万物而法天地，故上下至头足，不得主时。（土为万物之质，法于天地，与万物为质，故身与头手足为体，身不别主时。平按：主《素问》、《甲乙》作生。

　　天地天字、主时二字原缺，谨根据《素问》、《甲乙》补。）问曰：脾与胃也，以募相逆耳，而能为之行津液何也？（脾阴胃阳，脾内胃外，其位各别，故相逆也。其别异，何能为胃行津液气也？一曰相连，脾胃表里阴阳，募既相假，故曰相连也。平按：以募相逆《素问》作以膜相连耳。新校正云：“按《太素》作以募相逆，杨上善云：脾阴胃阳，脾内胃外，其位各异，故相逆也。”又注故相下原抄缺二字，根据新校正所引，应作逆也二字。袁刻相上脱故字，逆下脱也字。又注阴阳募，袁刻募误作前。）答曰：足太阴，三阴也，脉贯胃属脾络嗌，故太阴为之行气于三阴。（嗌，于末反，咽也。足太阴脉贯胃属脾，上行络嗌，其气强盛，能行三阴之脉，故太阴脉得三阴名也。

　　平按：脉上《素问》、《甲乙》有其字。）阳明者，表也，五脏六腑之海也，亦为之行气于三阳。

　　脏腑各因其经而受气于阳明，故为胃行其津液。四肢不得禀水谷之气，日以益衰，阴道不利，筋骨脉肉皆毋气以主，故不用焉。（阳明为阴阳脏腑之海，五脏六腑各因十二经脉受气于阳明，故经脉得为胃行津液之气。四肢禀承四肢得□□经脉不□阳明，则阴脉不通，筋骨脉肉无气以主也。

　　平按：阳明者表也，者表二字原缺，谨根据《素问》、《甲乙》补入。水谷下《素问》、《甲乙》无之字。日以益衰《甲乙》作气日以衰。脉肉二字原缺，《素问》、《甲乙》作肌肉，根据本注应作脉肉。）

　　卷第八（卷首缺）·经脉之一

　　平按：此篇自余则二字以上残脱，篇目亦不可考，故自盛有二字上，从《灵枢》卷三第十《经脉》篇及《甲乙经》卷二第一上编补入。自余则二字以下至末，见《灵枢·经脉》篇，又见《甲乙经》卷二第一上编。

　　雷公问于黄帝曰：《禁脉》之言：凡刺之理，经脉为始。（平按：《灵枢》始下有“营其所行，制其度量，内次五脏，外别六腑”四句。）愿闻其道。（平按：《灵枢》闻上有尽字。其道下“有黄帝曰：人始生，先成精，精成而脑髓生，骨为干，脉为营，筋为刚，肉为墙，皮肤坚而毛发长，谷入于胃，脉道以通，血气乃行。雷公曰；愿卒闻经脉之始生。”五十七字。）黄帝答曰：经脉者，所以决死生，处百病，调虚实，不可不通也。（平按：《灵枢》曰上无答字，决上有能字，通下无也字。）

　　肺手太阴之脉，起于中焦，下络大肠，还循胃口，上膈属肺，从肺系横出腋下，下循内，行少阴心主之前，下肘中，循臂内上骨下廉，入寸口，上鱼，循鱼际，出大指之端；其支者，从腕后直出次指内廉，出其端。是动则病肺胀满膨膨然而喘咳，缺盆中痛，甚则交两手而瞀，此为臂厥。是主肺所生病者，咳上气喘渴，烦心胸满， 臂内前廉痛厥，掌中热。气盛有（从《灵枢》、《甲乙经》补入。）余则肩背痛，（肺气盛，故上冲肩背痛也。）风寒汗出，中风不浃，数欠。（肺脉盛者则大肠脉盛，天有风寒之时，犹汗出脏中，身外汗少，故曰不浃。祖夹反，谓润洽也。有本作“汗出中风，小便数而欠”。阴阳之气上下相引，故多欠也。平按：不浃数欠《灵枢》作小便数而欠，《甲乙》同。又欠袁刻误作次。注有本袁刻作本有。）气虚则肩背痛寒，（盛气冲满，肩背痛也，肩背元气虚而痛也。阳虚阴并，故肩背寒也。平按：肩背下原抄重一背字，《灵枢》、《甲乙经》均不重，疑衍。）少气不足以息，溺色变。（肺以主气，故肺虚少气不足以息也。大肠脉虚令膀胱虚热，故溺色黄赤也。溺音尿。）为此诸病，（手太阴脉气为前诸病也。）盛则泻之，虚则补之，（《八十一难》曰：东方实，西方虚，泻南方，补北方，何谓也？然。金木水火土，当更相平。东方木也，木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方者肝也，肝实则知肺虚。泻南方，补北方。南方火者，木之子也；北方水者，木之母也。水以胜火。子能令母实，母能令子虚，故泻火补水，欲令金去不得干木也。

　　平按：注欲令金去不得干木也句，《难经》无去字，干作平。滑注云：金不得平木，不字疑衍。复云：经曰一脏不平，所胜平之。东方肝也，西方肺也，东方实则知西方虚。

　　若西方不虚，则东方安得过实？或泻或补，要亦抑其甚而济其不足，损过就中之道。越人之意，盖谓东方过于实，而西方之气不足，故泻火以抑其木，补水以济其金，是乃使金得与木相停，故曰欲令金得平木也。若曰欲令金不得平木，则前后文义窒碍，竟说不通。使肝不过肺不虚，复泻火补水，不几于实实虚虚耶？据此，则本注去字、不字疑衍，原抄干字当系平字传写之误。）热则疾之，（热盛冲肤，闭而不通者，刺之摇大其穴，泻也。）寒则留之，（有寒痹等在分肉间者，留针经久，热气当集，此为补也。）陷下则灸之，（经络之中，血气减少，故脉陷下也。火气壮火，宣补经络，故宜灸也。）不盛不虚，以经取之。（《八十一难》云：不盛不虚，以经取之，是谓正经自病，不中他邪，当自取其经。前盛虚者，阴阳虚实，相移相倾，而他经为病。有当经自受邪气为病，不因他经作盛虚。若尔，当经盛虚，即补泻自经，故曰以经取之。）盛者则寸口大三倍于人迎，虚者则寸口反小于人迎。（厥阴少阳，其气最少，故寸口阴气一盛，病在手足厥阴；人迎阳气一盛，病在手足少阳。少阴太阳，其气次多，故寸口阴气二盛，病在手足少阴；人迎阳气二盛，病在手足太阳。太阴阳明，其气最多，故寸口阴气三盛，病在手足太阴；人迎阳气三盛，病在手足阳明。所以厥阴少阳，气盛一倍为病；少阴太阳，二倍为病；太阴阳明，三倍为病。是以寸口人迎，随阴阳气而有倍数，候此二脉，知于阴阳气之盛也。其阴阳虚衰，寸口人迎反小，准此可知也。）

