<!-- { "loadSidebar": true } -->
　　大肠手阳明之脉，（手阳明脉，起手之指端上行，下属大肠，通行大肠血气，故曰大肠手阳明脉也。）起于大指次指之端，（手阳明与手太阴合。手太阴从中焦至手大指次指之端，阴极即变为阳。如此阴极阳起，阳极阴起，行手头及足，如环无端也。平按：《甲乙经》端下有外侧二字。）循指上廉，出合谷两骨之间，（掌骨及大指本节，表两骨之间也。）上入两筋之中，循臂上廉，入肘外廉，上 外前廉，（手三阴内联，手三阳行 外，阳明行 外前楞也。平按：上 外前廉《甲乙经》作上循 外廉。）上肩，出 前廉，（ 音隅，角也，两肩端高骨即肩角也，又五口反。平按：出 前廉《灵枢》、《甲乙经》作出 骨之前廉。）上出于柱骨之会上，下入缺盆，（柱骨，谓缺盆骨上极高处也。

　　与诸脉会入缺盆之处，名曰会也。手阳明脉上至柱骨之上，复出柱骨之下入缺孟也。）络肺，下鬲属大肠；（腑气通脏，故络脏属腑也。平按：鬲《灵枢》作膈，下同。）其支者，从缺盆上颈贯颊，入下齿中，还出侠口，交人中，左之右，右之左，上侠鼻孔。（颈，项前也。交，谓相交不相会入也。）

　　（平按：上颈《甲乙经》作直上至颈。侠《灵枢》均作挟，下同。）是动则病齿痛 肿。（齿痛，谓下齿痛也。 ，谓面颧秀高骨也，专劣反。平按： 《灵枢》作颈，今本《甲乙经》作颊，正统本《甲乙经》作颈。）是主津所生病者，（《八十一难》云：邪在血，血为所生病，血主濡之也。是为血及津液皆为濡也。津，汗也。以下所生之病，皆是血之津汗所生病也。平按：《难经》云：经言脉有是动有所生病，是以动者气也，所生病者血也。邪在气，气为是动；邪在血，血为所生病。气主响之，血主濡之。气留而不行者，为气先病也；血壅而不濡者，为血后病也。故先为是动，后为所生也。滑注谓此脉字，非尺寸之脉，乃十二经隧之脉。每脉中辄有二病者，盖以有在气在血之分也。平又按：《灵枢》、《甲乙》津下有液字。注津汗袁刻作津液。）目黄口干，鼽衄喉痹，肩前 痛，大指次指痛不用。（手阳明经是腑阳脉，多为热痛，故循经所生七种病也。

　　鼻孔引气，故为鼽也，鼻形为鼽也。有说鼽是鼻病者，非也。）气盛有余则当脉所过者热肿，（是动所生之病，有盛有虚。盛者，此脉所过之处热及肿也。）虚则寒栗不复。（阳虚阴并，故寒栗也。不复，不得复于平和也。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大三倍于寸口，虚者则人迎反小于寸口。

　　胃足阳明之脉，起于鼻交 中，（平按： 中下《灵枢》有旁纳太阳之脉六字，《甲乙经》纳作约。）下循鼻外，入上齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际至额颅；其支者，从大迎前下人迎，循喉咙入缺盆，下鬲属胃络脾；（足阳明脉起于鼻，下行属胃，通行胃之血气，故曰胃足阳明脉也。手阳明经从手上挟鼻孔，到此而起，下行至于足指，名足阳明经。十二经脉行处及穴名，备在《明堂经》具释之也。客主人，即上开穴也。 ，阿葛反，鼻茎也。颅音卢。胃腑通气入脏，故属胃络脾也。平按： 颅，《灵枢》、《甲乙经》 作额。注上开穴，本书《气府》篇：客主人各一。杨注云：一名上关穴。《甲乙经》卷三第十一谓：上关，一名客主人，在耳前上廉，开口有孔，手少阳足阳明之会。《素问·气穴论》篇及《气府论》王注均同。则开字当系关字传写之误。）其直者，从缺盆下乳内廉，下侠齐，入气街中；其支者，起胃口下，循腹里，下至气街中而合，以下髀，抵伏兔，（胃传食入小肠处，名胃下口。此脉一道，从缺盆下乳内廉肤肉之中，下侠齐至气衔中。前者一道，从缺盆属胃。今从胃口下下行，与气街中者合为一脉而下。抵，至也，丁礼反。平按：侠齐《灵枢》作挟脐。《灵枢》、《甲乙经》髀下均有关字，菟均作兔。）下膝入膑中，（膝，胫头也。膑，膝之端骨也，频忍反。）下循 外廉，下足跗，入中指内间；（ ，古孟反。平按：下循 外廉，袁刻脱此五字。 《灵枢》作胫。）其支者，下膝三寸而别，以下入中指外间；其支者，别跗上，入大指间，出其端。（脉从气街下行至足指间，凡有三道。平按：下膝三寸，膝字《灵枢》作廉。）是动则病洒洒振寒，（洒洒，恶寒 ，音洗，谓如水洒洗寒也。平按：洒洒《甲乙经》作凄凄然三字。）

　　善伸数欠颜黑，（凡欠及多伸，或为阳上阴下，人之将卧，阴阳上下相引，故数欠。颜额，阳也。

　　黑，阴也。阴气见额阳，病也。平按：伸《灵枢》作呻。）病至则恶人与火，闻木音则惕然而惊，心欲动，至，甚也。阳明，土也。土恶木，故病甚恶木音也。阳明主肉，血盛，故恶火也。阳明厥喘闷，闷故恶人也。（平按：音《灵枢》作声。）独闭户牖而处，（阴静而暗，阳动而明，今阴气加阳，故欲闭户独处也。平按：牖上《灵枢》、《甲乙经》有塞字。）甚则欲上高而歌，弃衣而走，（阳盛故也。）贲向腹胀，是为 厥。（向音乡。谓阳气贲聚虚满为腹胀也。以阳盛于脚，故欲登高弃衣而走，名为 厥也。平按：向《灵枢》、《甲乙经》均作响。 《灵枢》作 ，今本《甲乙经》作臂，正统本《甲乙经》作 。）是主血所生病者，狂疟温淫汗出，（阳明主肉，血为肉液，故亦主血也。淫，过也，谓伤寒热病，温热过甚而热汗出也。平按：疟《甲乙经》作 。）

　　鼽衄，口 唇胗，颈肿喉痹，（衄，出血也。不言鼻衄而言鼽衄者，然鼻以引气也，鼽鼻形也，鼻形之中出血也。胗，唇痒疮，音紧。平按：胗《甲乙经》作紧。）腹外肿，膝膑肿痛，（阳明，一道行于腹外，一道行于腹内。腹内水谷行通，故少为肿；腹外卫气数壅，故腹外多肿也。平按：腹外肿《灵枢》、《甲乙经》作大腹水肿。）循膺、乳、街、股、伏兔、 外廉、足跗上皆痛，中指不用。（上七处并是足阳明脉所过，故循上七处痛者，是阳明脉病也。股，髀内阴股也。足中指内外间，阳明脉支所至，故脉病中指不用也。平按：街上《灵枢》有气字，《甲乙经》同。注七处痛，处字袁刻误作虚。足中指，指字袁刻脱。）气盛则身以前皆热，（足阳明脉，唯行身前，故脉盛身前皆热也。）

　　其有余于胃，则消谷善饥，溺色变。（脉气有余身前，故身前皆热；若有余胃中，故善饥溺变也。

　　平按：变《灵枢》、《甲乙经》均作黄。）气不足则身以前皆寒栗，胃中寒则胀满。（有余，身前胃中有热有饥；不足，身前胃中寒栗胀满。阳气有余，阴气不足，阳气不足，阴气有余，今但举一边为例耳。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大三倍于寸口，虚则人迎反小于寸口。

　　脾足太阴之脉，（足太阴脉，起于足大趾端，上行属脾，通行脾之血气，故曰脾足太阴脉者也。）

　　起于大指之端，循指内侧白肉际，过核骨后，（核，胡革反。人足大趾本节后骨，名为核骨也。

　　平按：核《灵枢》、《甲乙经》作核。）上内踝前廉，（十二经脉，皆行筋肉骨间；惟此足太阴经，上于内踝薄肉之处，脉得见者也。）上 内，循胫骨后，交出厥阴之前，（内踝直上名为内，外踝直上名为外，胫后腓肠名为 。太阴从内踝上行八寸，当胫骨后，交出厥阴之前上行之。平按： 《灵枢》作 。胫《甲乙经》作 。）上循膝股内前廉，入股属脾络胃，（膝内之股近膝名膝股，近阴处为阴股也。平按：《灵枢》无循字。入股股字作腹，《甲乙经》同。）上鬲挟咽，连舌本，散舌下；其支者，复从胃，别上鬲，注心中。（舌下散脉，是脾脉也。）是动则病舌强，食则欧，胃脘痛，（脘，胃腑也，脘音管也。平按：《灵枢》、《甲乙经》舌下均有本字，欧作呕。）腹胀善噫，得后出余气则快然如衰，（寒气客胃，厥逆从下上散，散已复上出胃，故为噫也。谷入胃已，其气上为营卫及膻中气，后有下行与糟粕俱下者，名曰余气。余气不与糟粕俱下，壅而为胀，今得之泄之，故快然腹减也。平按：出余二字《灵枢》、《甲乙经》均作与。《甲乙经》如衰作而衰。）身体皆重。（身及四肢，皆是足太阴脉行胃气营之。若脾病，脉即不营，故皆重也。）是主脾所生病者，舌本痛，（脾所生病，太阴脉行至舌下，故舌本痛也。）体不能动摇，（脾不营也。）食不下，烦心，心下急痛，（脾脉注心中，故脾生病，烦心、心急痛也。平按：痛《甲乙经》作寒疟。）溏、瘕、泄，（溏，食消，利也。瘕，食不消，瘕而为积病也。泄，食不消，飧泄也。）水闭，（脾所生病，不营膀胱，故小便不利也。）

　　黄瘅，不能卧，强欠，（内热身黄病也。脾胃中热，故不得卧也。将欠不得欠，名曰强欠。平按：《灵枢》、《甲乙经》瘅均作疸，欠均作立。不能卧《甲乙经》作不能食唇青。）股膝内肿厥，大指不用。（或痹不仁，不能用也。平按：内肿厥《甲乙经》作内肿痛厥。大指上《灵枢》、《甲乙经》均有足字。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大三倍于人迎，虚者则寸口反小于人迎。

　　心手少阴之脉，起于心中，出属心系，下鬲络小肠；（十二经脉之中，余十一经脉及手太阳经，皆起于别处，来入脏腑。此少阴经起自心中，何以然者？以其心神是五神之主，能自生脉，不因余处生脉来入，故自出经也。肺下悬心之系，名曰心系。余经起于余处，来属脏腑。此经起自心中，还属心系，由是心神最为长也。问曰：《九卷》心有二经：谓手少阴，心主。手少阴经不得有输。手少阴外经受病，亦有疗处。其内心脏不得受邪，受邪即死。又《九卷·本输》之中，手少阴经及输并皆不言。今此《十二经脉》及《明堂流注》，少阴经脉及输皆有，若为通精？答曰：经言心者，五脏六腑之大主，精神之舍，其脏坚固，邪不能客。客之则心伤，心伤则神去，神去即死。故诸邪之在于心者，皆在心之包络，包络心主脉也。故有脉不得有输也。手少阴外经有病者，可疗之于手掌兑骨之端。又恐经脉受邪伤脏，故《本输》之中，输并手少阴经亦复去之。

