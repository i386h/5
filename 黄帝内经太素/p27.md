<!-- { "loadSidebar": true } -->
　　又按考古本，竟于此为任脉之言，而有不识，以此督□□□□□□□□□□□□□腹。《八十一难》云：起下极之输，并脊上行，至于风府，为阳脉之聚。义亦同也。庭孔，溺孔之端孔也。平按：起于少腹，于字本书《骨空》篇无。《素问》端下有也字。）其络循阴器合篡间，绕篡后，（督脉之络，出庭孔，别左右，循男女阴器，于篡间合，复绕于篡后也。篡音督，此□□□后也。平按：篡《甲乙经》作纂，本书《骨空》篇亦作纂，注音督，义未详。查《骨空论》类注云：篡，交篡之义，谓两便争行之所，前后二阴之间。《金鉴》云：篡者，横骨下，两股之前，相合共结之凹，前后两阴之间。是篡当根据《甲乙经》及本书《骨空篇》作纂为合。《说文》篡似组而赤。盖两阴之间，有一道缝处，其状如纂组，故谓之纂。日本医家丹波元简已有此说，似较篡夺之篡，于义为长，特采入以备参考。又注此下所缺三字，平拟作“两阴前”三字。）别绕臀，至少阴与巨阳中络者，合少阴上股内后廉，贯脊属肾，（从篡后复别两箱绕臀，行至足少阴与足太阳中络者，合于少阴，行于股，复贯脊属肾也。）与太阳起于目内 ，（从肾与足太阳上行，起于目内 也。）上额交颠上，入络脑，还出别下项，循肩 内，挟脊抵腰中，入循膂络肾而止。其男子循茎下至篡，与女子等。（督脉与太阳两道上至目内 ，上额至颠相交已，入脑还出，别为两箱下项，复循左右肩 之内，挟脊抵腰，循膂络于二肾方止，男女皆同也。旧来相传为督脉当脊中唯为一脉者，不可为正也。平按：颠《素问》、《甲乙经》作巅。 《甲乙经》作膊。《素问》无而止二字。

　　又按：《八脉考》：“督脉又别自脑下项，循肩胛，与手足太阳少阳会于大抒，第一椎下两旁去脊中一寸五分陷中，内挟脊抵腰中，入循膂络肾。”足证本注别两箱循左右肩 之是，旧传只一脉当脊中者非也。）其少腹直上者，贯齐中央，上贯心入喉，上颐环唇，上系两目之下中央。（督脉起于少腹以下至额前者，从少腹至肾上行，还来至肾而止。此从少腹直上至两目之下也。贯齐贯心入喉上颐皆为一道也，环唇以上复为二道，各当目下直瞳子，故曰中央也。平按：少腹《甲乙经》作小腹。齐中央《甲乙经》作脐中中央。两目之下中央《甲乙经》作两目之中。）此生病，从少腹上冲心而痛，不得前后，为冲疝。（从少腹上冲心痛。前后之脉为病，不得前后便，冲疝病也。）其女子不字， 痔遗溺嗌干，督脉生病，治督脉。（不字，母子不产病也。 痔遗溺，脉从阴器上行至咽，故为此等病也。任脉波脉行处相似，故须细别。督脉生病，疗之于督脉，勿疗任脉也。有本无痔字。平按：不字《素问》、《甲乙经》均作不孕。又按：《素问》王注谓冲任督三脉异名同体。《甲乙经》注云：《素问》言督脉，似谓任冲，多闻阙疑，故并载以贻后之长者云。）

　　卷第十·经脉之三

　　带脉

　　平按：此篇自篇首至属带脉，见《灵枢》卷三第十一《经别》篇，又见《甲乙经》卷二第一下编，又见本书卷九《经脉正别》篇。自阳明者至末，见《素问》卷十二第四十四《痿论》篇，又见《甲乙经》卷十第四。

　　足少阴之正，至 中，别走太阳心而合，上至肾，当十四椎，出属带脉。（《八十一难》云：带脉起于季胁，为回身一周。既言一周，亦周腰脊也，故带脉当十四椎，束带腰腹，故曰带脉也。

　　平按：太阳下《灵枢》、《甲乙经》均无心字。当字上半为虫蚀，只剩下半田字，据《灵枢》、《甲乙经》及本注应作当。椎《灵枢》作 。注季胁袁刻作季肋，原抄及难经均作胁。又束带腰腹袁刻作束腰带腹。）

　　阳明者，五脏六腑之海也，主润宗筋。宗筋者，束肉骨而利机关。（阳明主于水谷，故为脏腑之海，能润宗筋，约束骨肉，利诸机关也。平按：束肉骨《素问》、《甲乙经》均作主束骨。）

　　冲脉者，经脉之海也，主渗灌溪谷，（阳明以为脏腑海。冲脉血气壮盛，故为经脉之海，主渗灌骨肉会处，益其血气。）与阳明合于筋阴，总宗筋之会，会于气街，而阳明为之长，皆属于带脉而络于督脉。（冲脉与阳明二脉合于阴器，总聚于宗筋，宗筋即二核及茎也，复会于左右气街，以左右阳明为主，共属带脉，仍络于督脉，以带脉为控带也。平按：筋阴《素问》、《甲乙经》作宗筋阴阳四字。

　　气街《甲乙经》作气冲。）故阳明虚则宗筋纵，带脉不引，故足痿不用。（阳明谷气虚少，则宗筋之茎施纵，带脉不为牵引，则筋脉施舒，故足痿。）

　　卷第十·经脉之三

　　阴阳乔脉

　　平按：此篇自篇首至其不当数者为络，见《灵枢》卷四第十七《脉度》篇，又见《甲乙经》卷二第二。自阴乔阳乔至则瞑目，见《灵枢》卷五第二十一《寒热病》篇，又见本书二十六卷《寒热杂说》，又见《甲乙经》卷十二第四。自邪客于足阳乔至末，见《素问》卷十八第六十三《缪刺论》篇，又见《甲乙经》卷五第三。

　　黄帝问曰：乔脉安起安止？何气营此？（乔亦作跷，禁娇反，皆疾健儿。人行健疾，此脉所能，故因名也。乔，高也。此脉从足而出，以上于头，故曰乔脉。问其终始之处，及问此脉何藏之气也。平按：乔《灵枢》、《甲乙经》均作跷。营此《灵枢》作荣水，《甲乙经》作营也。）岐伯对曰：乔脉者，少阴之别，起于然骨之后，上内踝之上，（《九卷经》云：乔脉从足至目，各长七尺五寸，总二乔当一丈五尺。则知阴阳二乔俱起于跟，皆至目内 。别少阴于然骨之后，行于跟中，至于照海，上行至目内 者，名为阴乔；起于跟中，至于申脉，上行至目内 者，名曰阳乔。故《八十一难》曰：阴阳二乔皆起跟中上行。阴乔至咽，交灌冲脉；阳乔入于风池。皆起跟中上行，是同入目内 ，至咽中与冲脉交，此犹言二脉行处，不言二脉终处，二脉上行终于目内 以为极也。然骨之后，即跟中也。《九卷》与《八十一难》左右并具，两乔丈尺，义皆同也。□□□□□□是足少阴别脉也，然骨跟中□下少前大起骨也。平按：注皆起跟中，跟字袁刻误作限。又注是足少阴上所缺六字，平拟作然骨之后跟中六字。又跟中下所缺一字，平据《甲乙经》拟作陷，袁刻作之。）直上循阴股入阴，上循胸里入缺盆，上出人迎之前，入鼽属目内 ，合于太阳阳乔而上行。（入阴者，阴乔脉入阴器也，此是足少阴之别，名为阴乔，入缺盆上行。阳乔从风池、脑空，至口边会地仓、承泣，与阴乔于目锐 相交已，别出入鼽，至目内 ，阴乔与太阳、阳乔三脉合而上行之也。平按：上出人迎《甲乙经》作上循人迎。入鼽《甲乙经》作上入鼽，《灵枢》作入 ，正统本《甲乙》亦作入 。）气并相还，则为濡目；气不营，则目不合。（阴阳二气相并相还，阴盛故目中泪出濡湿也。若二气不相营者，是则不和，阳盛故目不合也。平按：气并《甲乙经》作气相并。营《灵枢》作荣，下同。）黄帝问曰：气独行五脏，不营六腑，何也？（帝问阴脏，少阴别者阴乔脉所营，谓阳气不营六腑，故致斯问也。）岐伯曰：气之不得毋行也，（阴阳二气，相注如环，故不得毋行也。）如水之流，如日月之行不休，故阴脉营其脏，阳脉营其腑，如环之无端，莫知其纪，终而复始。（水之东流，回环天地，故行不休也。日月起于星纪，终而复始，故行不止也。三阴之脉，营脏注阳，三阳之脉，营府注阴，阴阳相注如环，比水之流，日月之行，终而复始，莫知其纪也。平按：注日月起于星纪，日月二字原不全，根据经文当是日月二字。）其流溢之气，内溉脏腑，外濡腠理。（此谓二乔之气。）黄帝问曰：乔脉阴阳，何者当数？（平按：《灵枢》、《甲乙经》阴阳作有阴阳，当数作当其数。）岐伯答曰：男子数其阳，女子数其阴，当数者为经，其不当数者为络。黄帝曰：善。（男子以阳乔为经，以阴乔为络；女子以阴乔为经，以阳乔为络也。

　　平按：当数者上《甲乙经》重其阴二字。）

　　阴乔阳乔，阴阳相交，阳入阴出，阴阳交于兑 ，阳气盛则 目，阴气盛则瞑目。（二乔交于目内 ，阳乔之气从外入内，阴乔之气从内出外。阳乔脉盛，目 不合；阴乔脉盛，则目瞑不开矣。平按：兑 《灵枢》作目锐 。）

　　邪客于足阳乔，令人目痛，从内 始。（二乔交于目锐 □，俱至目内 ，故邪客痛从是内起也。平按：注锐 下所缺一字，据上注阳乔与阴乔于目锐 相交已，应作已字。从是内 起，是字恐系目字传写之误。）

　　卷第十·经脉之三

　　任脉

　　平按：此篇自篇首至末，见《灵枢》卷十第六十五《五音五味》篇。自冲脉任脉至故须不生，见《甲乙经》卷二第二，惟编次前后稍异。自黄赤者至末，见《甲乙经》卷一第十六。

　　黄帝曰：妇人之毋须者，毋血气乎？（欲明任脉波脉之故，因问以起。）岐伯曰：任脉波脉，皆起于胞中，上循脊里，为经络海。（此经任脉起于胞中，纪络于唇口。皇甫谧录《素问经》任脉起于中极之下，以上毛际，循腹里，上关元，至咽喉。吕广所注《八十一难》本，言任脉与皇甫谧所录文同。

　　检《素问》无此文，唯《八十一难》有前所说。又吕广所注《八十一难》本云：任脉起于胞门子户，挟脐上行至胸中。《九卷》又云：会厌之脉，上经任脉。但中极之下，即是胞中，亦是胞门子户，是则任脉起处同也。《八十一难》一至胸中，一至咽喉。此经所言别络唇口。又云：会厌之脉，上经任脉。是循胸至咽，言其行处，未为终处，至脉络唇口，满四尺五寸，方为极也。

