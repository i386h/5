<!-- { "loadSidebar": true } -->
　　（营气行昼，故即行阳也；行夜，故即行阴也。其气循二十八脉十六丈二尺，昼行二十五周，夜行二十五周，故一日一夜行五十周，平旦会手太阴脉也。一度有一周，五十周为日夜一大周矣。上焦卫气循营气行，终而复始，常行无已也。平按：行于阳二句《甲乙》作行于阴阳各二十五度，一周也作为一周，故下有日夜二字，复下有始字。）黄帝曰：人有热饮食下胃，其气未定，汗则出，或出于面，或出于背，或出于身半，其不循营卫气之道而出何也？岐伯曰：此外伤于风，内开腠理，毛蒸理泄，卫气走之，固不得循其道，此气 悍滑疾，见开而出，故不得从其道，故命曰漏泄。（蒸，之冰反，火气上行也。卫气在于脉外分肉之间，腠理伤风，因热饮食，毛蒸理泄，腠理内开。 ，芳昭反，急也。悍，胡旦反，勇也。言卫气勇急，遂不循其道，即出其汗，谓之漏泄风也。平按：营卫气《灵枢》、《甲乙》无营字。命曰《甲乙》作名曰，袁刻脱命字。泄《灵枢》、《甲乙》均作泄。）

　　黄帝曰：愿闻其中焦之所出。岐伯曰：中焦亦并胃口，出上焦之后，此所谓受气者，泌糟粕，承津液，化其精微，上注于肺脉，乃化而为血，以奉生身，（泌音必。中焦在胃中口，中焦之气，从胃中口出已，并胃上口，出上焦之后，□五谷之气也，泌去糟粕，承津液之汁，化其精微者，注入手太阴脉中，变赤称血，以奉生身。平按：《甲乙》无黄帝曰至岐伯曰十四字。《灵枢》胃口作胃中。《灵枢》、《甲乙》承津液，承字均作蒸。注五谷上原缺一字，根据经文拟作受。）莫贵于此，故独得行于经隧，命曰营气。（人眼受血，所以能视，手之受血，所以能握，足之受血，所以能步，身之所贵，莫先于血，故得行于十二经络之道，以营于身，故曰营气也。隧，道也。故中焦□□营气也。平按：命曰营气，《甲乙》无气字。注中焦下原缺二字，因上节问中焦之所出，故此处拟作所出二字。）黄帝曰：夫血之与气，异名同类何也？岐伯曰：营卫者精气也，血者神气也，故血之与气，异名同类焉。故夺血者毋汗，夺气者毋血，故人生有两死而毋两生。（营卫者人之至精之气，然精非气也，血者神明之气，而神非血也，故比之□水气无异也。毋血亦死，毋气亦死，故有两死也；有血亦生，有气亦生，随有二即生，故毋两生也。）

　　黄帝曰：愿闻下焦之所出。岐伯答曰：下焦者，别回肠，注于膀胱而渗入焉。故水谷者，常并居于胃中，成糟粕，而俱下于大肠，而成下焦，渗而俱下，济泌别汁，循下焦而渗入膀胱焉。

　　（回肠，大肠也。下焦在脐下，当膀胱上口，主分别清浊而不内，此下焦处也。济泌别汁，循下焦渗入膀胱，此下焦气液也。膀胱，尿脬也。平按：《甲乙》无黄帝曰至岐伯答曰十四字，而成作而为，济泌作渗泄。）黄帝曰：人饮酒亦入胃，谷未熟而小便独先下何也？岐伯答曰：酒者熟谷之液也，其气悍以滑，故后谷入而先谷出焉。（其气悍者，酒为熟谷之气，又热，故气悍□□□。

　　平按：注又热，袁刻脱又字。悍下原缺三字，根据经文拟作以滑也三字。）黄帝曰：善。余闻上焦如雾，中焦如沤，下焦如渎，此之谓也。（上焦之气，如雾在天，雾含水气，谓如雪雾也。沤，屋豆反，久渍也。中焦血气在脉中，润一顷，谓之沤也。下焦之气溲液等，如沟渎流在地也。平按：注雪字恐系云字传写之误。）

　　卷第十二（卷首缺）·营卫气

　　营卫气行

　　平按：此篇自篇首至三饮而已，见《灵枢》卷十第七十一《邪客》篇，又见《甲乙经》卷十二第三。自黄帝曰余闻十二经脉至以数调之，见《灵枢》卷六第四十《阴阳清浊》篇。自黄帝曰愿闻人之清浊至以数调之，又见《甲乙经》卷一第十二。自黄帝曰经脉十二者至末，见《灵枢》卷六第三十四《五乱》篇，又见《甲乙经》卷六第四《阴阳清浊顺治逆乱大论》。

　　黄帝问伯高曰：夫邪气之客于人也，或令人目不瞑不卧出者，何气使然？（厥邪客人为病，目开不得合，卧起□□起也。平按：目不瞑至使然十一字《甲乙》作目不得眠者何也七字。）伯高答曰：五谷入于胃也，其糟粕、精液、宗气，分为三隧。（宗，总也。隧，道也。糟粕、津液、总气，分为三隧。）故宗气积于胸中，出于喉咙，以贯心肺而行呼吸焉。（糟粕津液，浊秽下流，以为溲便。其清者宗气，积于膻中，名曰气海，其气贯于心肺，出入喉咙之中而行呼吸，一也。

　　平按：心肺《灵枢》作心脉。）营气者，泌其津液，注之于脉，化而为血，以营四末，内注五脏六腑，以应刻数焉。（营气起于中焦，泌五谷津液，注于肺脉手太阴中，化而为血，循脉营于手足，回五脏六腑之中，旋还以应刻数，二也。）卫气者，出其悍气之 疾，而先行四末分肉皮肤之间而不休者也。昼日行于阳，夜行于阴，其入于阴也，常从足少阴之分间，行于五脏六腑。（卫气起于上焦，上行至目，行手足三阳已，夜从足少阴分，上行五脏，至昼还行三阳，如是行五脏。

　　行六腑者，夜行五脏之时，脏脉络腑，故兼行也，以腑在内故，三也。平按：四末上《灵枢》、《甲乙》有于字。不休者也《甲乙》作不休息也。昼下《甲乙》无日字。《灵枢》无其入于阴也句。）今厥气客于脏腑，则卫气独卫其外，卫其外则阳气 ， 则阴气益少，阳乔满，是以阳盛，故目不得瞑。（厥气，邪气也。邪气客于五内腑中，则卫气不得入于脏腑，卫气唯得卫外，则为盛阳。 ，张盛也。脏腑内气不行，则内气益少。阳乔之脉在外营目，今阳乔盛溢，故目不得合也。瞑音眠。平按：脏腑《灵枢》作五脏六腑，《甲乙》作五脏。独卫其外《甲乙》作独营其外。

　　卫其外则阳气 至目不得瞑二十五字，《灵枢》作“行于阳则阳气盛，阳气盛则阳跷陷，不得入于阴，阴虚故目不瞑”二十五字，《甲乙》同，惟《甲乙》阳乔陷作阳乔满，阴虚作阴气虚，故目不瞑作故目不得眠，与《灵枢》小异。）黄帝曰：善。治之奈何？伯高曰：补其不足，泻其有余，调其虚实，以通其道而去其邪，（不足，阴气也。有余，外阳气。）饮以半夏汤一齐，阴阳以通，其卧立至。（以下言半夏汤方，以疗厥气，厥气既消，内外气通，则目合得卧。平按：齐《灵枢》、《甲乙》作剂。）黄帝曰：善。此所谓决渎壅塞，经络大通，阴阳和得者也，愿闻其方。

　　（沟渎水壅，决之则通，阴阳气塞，针液导之，故曰决渎，所以请闻其方也。）伯高曰：其汤方以流水千里以外者八升，扬之万遍，取其清五升煮之，炊以苇薪，大沸，量秫米一升，治半夏五合，徐炊，令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者，三饮而已。（饮汤覆杯即卧、汗出病已者，言病愈速也。三饮者，一升半为一齐，久病三服即瘥，不至一齐，新病一服即愈也。平按：大沸，大字《灵枢》、《甲乙》均作火。）

　　黄帝曰：余闻十二经脉，以应十二经水。十二经水者，其五色各异，清浊不同，人之血气若一，应之奈何？（十二水，谓泾、渭、海、湖、汝、沔、淮、漯、江、河、济、漳。此十二水，十二经所法，以应五行，故色各异也。江清河浊，即清浊不同也。若，如也。人血脉如一，若为彼十二经水也？平按：十二经水四字《灵枢》不重。）岐伯曰：人之血气，苟能若一，则天下为一矣，恶有乱者乎？（人之血气苟能一种无差者，不可得应于十二经水，正以血脉十二经不同，故得应于十二经水，所以有相乱也。）黄帝曰：余问一人，非问天下之众。岐伯曰：夫一人者，亦有乱气，天下之众，亦有乱气，其□为一耳。（非直天下众人血脉有乱，一人自有十二经脉，故有乱也。平按：其下原缺一字，《灵枢》作合，袁刻作理。）黄帝曰：愿闻人气之清浊。岐伯曰：受谷者浊，受气者清，（受谷之浊，胃气也；受气之清，肺气也。）清者注阴，（阴，肺也。）浊者注阳，（阳，胃也。）浊而清者上出于咽，（谷气浊而清者，上出咽口，以为噫气也。）清而浊者则下行，（谷气清而浊者，下行经脉之中，以为营气。平按：则下行《甲乙》作下行于胃。）

　　清浊相干，命曰乱气。（清者为阴，浊者为阳，清浊相干，则阴阳气乱也。平按：命《甲乙》作名。）黄帝曰：夫阴清而阳浊，浊者有清，清者有浊，别之奈何？（问清浊之状也。平按：别上《灵枢》有清浊二字。）岐伯曰：气之大别，（气之细别多种，今言其大略耳。）清者上注于肺，（谷之清气，上注于肺。）浊者下流于胃。（谷之浊者，下流于胃。）胃之清气，上出于口；（胃中谷气浊而清者，上咽退场门，以为噫气。）肺之浊气，下注于经，内积于海。（注肺清而浊气，下注十二经，并积膻中，以为气海而成呼吸也。）黄帝曰：诸阳皆浊，何阳独甚乎？（诸阴皆清，诸阳皆浊。诸阳之脉皆浊，未知何经独受中之浊也。）岐伯曰：手太阳独受阳之浊。（胃者，腐熟水谷，传与小肠，小肠受盛，然后传与大肠，大肠传过，是为小肠受秽浊最多，故小肠经受阳之浊也。）

　　手太阴独受阴之清，其清者上走空窍，（肺脉手太阴受于清气，其有二别。有清清之气，行于三百六十五络，皆上于面，精阳之气上行目而为精，其别气走耳而为听，其宗气上出于鼻而为臭，其浊气出于唇口为味，皆是手太阴清气行之故也。平按：空窍《甲乙》作孔窍。注精阳二字袁刻作清。）其浊者下行诸经。（手太阴清而浊者，下入于脉，行十二经中也。）诸阴皆清，足太阴独受其浊。（六阴之脉皆清，足太阴以是脾脉，脾主水谷浊气，故足太阴受阴之浊也。平按：注脾主，主字上半，虫伤不全，下半剩土字，当是主字剩文，袁刻作上。）黄帝曰：治之奈何？岐伯曰：清者其气滑，浊者其气涩，此气之常也。故刺阳者，深而留之；刺阴者，浅而疾之；清浊相干者，以数调之。（诸经多以清者为阳，浊者为阴；此经皆以谷之悍气为浊为阳，谷之精气为清为阴，有此不同也。故人气清而滑利者，刺浅而疾之；其气浊而涩者，刺深而留之；阴阳清浊气并乱，以理调之，理数然也。平按：《灵枢》刺阳作刺阴，刺阴作刺阳，《甲乙》同。疾之《甲乙》作疾取之。）

