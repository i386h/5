<!-- { "loadSidebar": true } -->
　　黄帝曰：经脉十二者，别为五行，分为四时，何失而乱，何得而治？岐伯曰：五行有序，四时有分，相顺则治，相逆则乱。（相顺者，十二经脉皆有五行四时之分。诸摄生者，摄之当分，则为和为顺；乖常失理，则为逆为乱也。）黄帝曰：何谓相顺？（平按：《甲乙》有而治二字。）岐伯曰：经脉十二者，以应十二月。十二月者，分为四时。四时者，春夏秋冬，其气各异，营卫相随，阴阳已和，清浊不相干，如是则顺而治。（营在脉中，卫在脉外，内外相顺，故曰相随，非相随行、相随和也。）黄帝曰：何谓逆而乱？岐伯曰：清气在阴，浊气在阳，（清气在于脉内，为营为阴也；浊气在于脉外，为卫为阳也。）营气顺行脉，卫气逆行，（营卫气顺逆十二经而行也。卫之悍气，上至于目，循足太阳至足指为顺行；其悍气散者，复从目，循手太阳向手指，是为逆行也。此其常也。

　　平按：《灵枢》、《甲乙》脉上无行字。）清浊相干，乱于胸中，是谓大 。（ 音闷。阳气入阴，阴气入阳，即清浊乱也。营气逆行，卫气顺行，即逆顺乱也。）故气乱于心，则烦心密嘿，俯首静伏；（密嘿烦心，不欲言也。俯首，低头静伏也。平按：嘿《甲乙》作默。）乱于肺，则俯仰喘喝，接手以呼；（肺手太阴脉行臂，故肺气乱，肺及臂手闷，所以接手以呼也。平按：接《甲乙》作按。）乱于肠胃，则为霍乱；（肠胃之中，营卫之气相杂为乱，故为霍乱。霍乱，卒吐利也。）乱于臂胫，则为四厥；（四厥，谓四肢冷或四肢热也。）乱于头，则为厥逆，头重眩仆。

　　（厥逆头重，谓头寒或热，重而眩仆也。平按：头重《甲乙》作头痛，注：“一作头重。”）黄帝曰：五乱者，刺之有道乎？岐伯曰：有道以来，有道以去，审知其道，是谓身宝。（有道者，理其乱，使从其道。）黄帝曰：善。愿闻其□。岐伯曰：气在于心者，取之手少阴经、心主输。

　　（气在于心取手少阴经者，上经云心不受邪，今气在心，若为不受邪也？若言邪在心之包络，即应唯疗手心主之经，何为心病二经俱疗？故知心者亦受邪也。输，谓手少阴、手心主二经各第三输也。平按：其下原缺一字，《灵枢》作道，袁刻作旨。少阴经心主输《灵枢》、《甲乙》作少阴心主之输。）气在于肺，取之手太阴荥、足少阴输。（手太阴荥，肺之本输。足少阴输，乃是肾脉。

　　以其肾脉上入于肺，上下气通，故上取太阴荥，下取足少阴输。）气在于肠胃，取之足太阴、阳明下者取三里。（足太阴，脾脉也。脾胃腑藏阴阳气通，故肠胃气乱，取足太阴也。阳明之脉，是胃本经，胃之上输在背，下输在三里也。平按：下者《灵枢》、《甲乙》作不下者。）气在于头，取之天柱、大杼；（足太阳脉行头，天柱、大杼，并是足太阳脉气所发，故取之也。）不知，取足太阳荥输。（取前二穴不觉愈者，可取足太阳第二荥穴及第三输也。）气在于臂足，先去于血脉，后取阳明、少阳之荥输。（手足四厥，可先刺去手足盛络之血，然后取于手足阳明荥之与输，及手足少阳荥及输也。平按：《灵枢》足下有取之二字，血上无于字。）黄帝曰：补泻若何？岐伯曰：徐入徐出，谓之导气，（补者徐入疾出，泻者疾入徐出，是谓通导营卫之气，使之和也。）

　　补泻无形，所以谓之同精是非有余不足也，乱气之相逆也。（补泻虽复无形无状，所以同欲精于气之是非有余不足及乱气之逆也。故精者，补泻之妙，意使之和也。）黄帝曰：光乎哉道，明乎哉论，请着之玉板，命曰治乱。（黄帝赞岐伯之言有二：一则所言光扬大道，二则所论开道巧便。

　　故请传之不朽也。平按：自黄帝曰光乎哉至末，《甲乙》无。）

　　卷第十二（卷首缺）·营卫气

　　营五十周

　　平按：此篇自黄帝曰余愿闻五十营至末，见《灵枢》卷四第十五《五十营》篇，又见《甲乙经》卷一第九《气息周身五十营四时日分漏刻》篇。

　　黄帝曰：余愿闻五十营。岐伯答曰：天周二十八宿，宿三十六分，（此据大率言耳，其实弱三十六分。平按：《甲乙》无余愿闻三字。《灵枢》营下有奈何二字。）人气行一周，（谓昼夜周。）一千八分。（其实千分耳，据三十六全数KT 之，故KT 八分也。宿各三十五分七分分之五，则千分也。知必然者，下云气行一周，日行二十分，气行再周，日行三十分，人昼夜五十周，故知一千分也。平按：千上《灵枢》、《甲乙》无一字。注日行三十分，当系四十分之误，玩下经文自明。）日行二十八分，人经脉上下左右前后二十八脉，周身十六丈二尺，（日行二十分，人经脉一周，言八分者误也，以上下文会之可知也。平按：日行二十八分，分字《灵枢》作宿，《甲乙》无此句。）以应二十八宿，漏水下百刻，以分昼夜。（以二十八脉气之周身，上应二十八宿，漏水之数，昼夜之分，俱周遍。）故人一呼，脉再动，气行三寸，一吸，脉亦再动，气行三寸，呼吸定息，气行六寸。（一息之间，日行未一分，故不言日行之数。）十息，气行六尺，日行二分。（一息六寸，十息故六尺也。二分，谓二十七分分之四分也。人气十息，行亦未一分也。十三息半，则一分矣。平按：注四分，据下注十息得二十七分之二十，此四字恐系二十之误。）二百七十息，气行十六丈二尺，气行交通于中，一周于身，下水二刻，日行二十分。（十息六尺，故二百七十息，气行一百六十二尺。又日行二十分者，十息得二十七分之二十，百息得二百，二百息得四百，二百七十息得五百四十分，以二十七除之，则为二十分矣。平按：二十分《灵枢》作二十五分《甲乙》作二十分有奇。）五百四十息，气行再周于身，下水四刻，日行四十分。（倍一周身之数。）

　　（平按：四十分《甲乙》作四十分有奇。）二千七百息，气行十周于身，下水二十刻，日行五宿二十分。（十倍一周，故日行二百分也。宿各三十六分，故当五宿二十分也。由此言之，故知五十周以一千分为实也。平按：二十分《甲乙》作二百十分有奇。）一万三千五百息，气行五十营于身、水下百刻，日行二十八宿，漏水皆尽，脉终矣。（此人昼夜之息数，气行二十八脉之一终，与宿漏相毕。平按：《甲乙经》注引王冰曰：此略而言之也，细言之，则常以一千周加一分又十分之六，乃奇分尽也。）所谓交通者，并行一数，（谓二手足脉气并行，而以一数之，即气行三寸者，两气各三寸也。而二气之行，相交于中，故曰交通。上有交通之文，故云所谓也。）故五十营备，得尽天地之寿矣，（寿，即终之义也。天地以二十八宿下水百刻为一终也。）气凡行八百一十丈。（即二十八脉相续五十周之数也。平按：《灵枢》无气字。）

　　卷第十二（卷首缺）·营卫气

　　卫五十周

　　平按：此篇自篇首至末，见《灵枢》卷十一第七十六《卫气行》篇，《甲乙经》同上。

