<!-- { "loadSidebar": true } -->
　　金生于水，以母资子。平按：桃下《素问》、《灵枢》均有葱字。）

　　辛散，（肝酸性收，欲得散者，食辛以散之。）酸收，（肺辛性散，欲得收者，食酸以收之。）

　　甘缓，（脾甘性缓，欲得缓者，食甘以缓之。）苦坚，（心苦性坚，欲得坚者，食苦以坚之。）咸濡。

　　（肾咸性濡，欲得濡者，食咸以濡也。平按：濡《素问》作 ，下同。）毒药攻邪，（前总言五味有摄养之功，今说毒药攻邪之要。邪，谓风寒暑湿外邪者也。毒药俱有五味，故次言之。）五谷为养，（五谷五味，为养生之主也。）五果为助，（五果五味，助谷之资。）五畜为益，（五畜五味，益谷之资。）五菜为埤，（五菜五味，埤谷之资。平按：埤《素问》作充。袁刻作稗，恐误。）

　　气味合而服之，以养精益气。（谷之气味入身，养人五精，益人五气也。）此五味者，有辛酸甘苦咸，各有所利，或散或收或缓或坚或濡，（五味各有所利，利五脏也。散收缓坚濡等，调五脏也。平按：《素问》五下无味字。）四时五脏病，五味所宜。（于四时中，五脏有所宜，五味有所宜。平按：《素问》病下有随字。）

　　黄帝问少俞曰：五味之入于口也，各有所走，各有所病。酸走筋，多食之，令人 ；（力中反，淋也，篆字癃也。平按： 《汉书·高祖本纪》年老 病勿遗，作 ，乃古文癃字也。）咸走血，多食之，令人渴；辛走气，多食之，令人洞心；（大贡反，心气流泄疾。）苦走骨，多食之，令人变欧；甘走肉，多食之，令人心 。余知其然也，不知其何由，愿闻其故。（五味各走五脏所主，益其筋血气骨肉等，不足皆有所少，有余并招于病，其理是要，故请闻之。平按：《灵枢》欧作呕，下同。）少俞对曰：酸入胃，其气涩以收，上之两焦，弗能出入也，（涩，所敕反，不滑也。酸味性为涩收，故上行两焦，不能与营俱出而行，复不能自反还入于胃也。）不出则留于胃中，胃中和温，即下注膀胱，膀胱之胞薄以濡，得酸即缩卷约而不通，水道不通，故 。（既不能出胃，因胃气热，下渗膀胱之中，膀胱皮薄而又 ，故得酸则缩约不通，所以成病为 。 ，淋也。胞，苞盛尿也。平按：《灵枢》濡作懦。）阴者，积筋之所终也，故酸入走筋。（人阴器，一身诸筋终聚之处，故酸入走于此阴器。）黄帝曰：咸走血，多食之，令人渴，何也？少俞曰：咸入于胃，其气上走中焦，注于脉，则血气走之，血与咸相得则血 ，血 则胃汁注之，注之则胃中竭，竭则咽路焦，故舌干善渴。（肾主于骨，咸味走骨，言走血者，以血为水也。咸味之气，走于中焦血脉之中，以咸与血相得，即涩而不中，胃汁注之，因即胃中枯竭，咽焦舌干，所以渴也。

　　咽为下食，又通于涎，故为路也。 音俟，水 ，义当凝也。平按：《灵枢》血 血 四字作凝凝二字，汁上有中字，舌下有本字。）血脉者，中焦之道也，故咸入而走血矣。（血脉从中焦而起，以通血气，故味之咸味，走于血也。）黄帝曰：辛走气，多食之，令人洞心，何也？少俞曰：辛入于胃，其气走于上焦，上焦者，受气而营诸阳者也，（洞，通泄也。辛气 悍，走于上焦，上焦卫气行于脉外，营腠理诸阳。）姜韭之气熏之，营卫之气不时受之，久留心下，故洞心。（以姜韭之气辛熏，营卫之气非时受之，则辛气久留心下，故令心气洞泄也。）辛者，与气俱行，故辛入而与汗俱出矣。（辛走卫气，即与卫气俱行，故辛入胃，即与卫气汗俱出也。）黄帝曰：苦走骨，多食之，令人变欧，何也？少俞曰：苦入于胃，五谷之气，皆不能胜苦，苦入下管，三焦之道皆闭而不通，故变欧。（苦是火味，计其走血以取资骨令坚，故苦走骨也。苦味坚强，五谷之气不能胜之，故入三焦，则营卫不通，下焦复约，所以食之还出，名曰变欧也。平按：《灵枢》管作脘。）齿者，骨之所终也，故苦入而走骨，（齿为骨余，以杨枝苦物资齿，则齿鲜好，故知苦走骨。）故入而复出，知其走骨。

　　（人食苦物，入咽还出，故知走骨而出欧也。）黄帝曰：甘走肉，多食之，令人心 ，何也？少俞曰：甘入于胃，其气弱少，不能上于上焦，而与谷留于胃中，甘者令人柔润者也，胃柔则缓，缓则虫动，虫动则令人心。（甘味气弱，不能上于上焦，又令柔润，胃气缓而虫动。虫动者，谷虫动也，谷虫动以挠心，故令心 。 音闷。平按：《灵枢》弱少作弱小，于上焦作至于上焦，中下无甘字，心 作 心。）

　　其气外通于肉，故曰甘入走肉矣。（脾以主肉，甘通于肉，故甘走肉也。）五味所入：酸入肝，辛入肺，苦入心，甘入脾，咸入肾，淡入胃，是谓五味。（五味各入其脏。甘味二种，甘与淡也。谷入于胃，变为甘味，未成曰淡，属其在于胃；已成为甘，走入于脾也。平按：《灵枢》无所入二字。《素问》无淡入胃三字。新校正云：《太素》又云淡入胃。与此正合。）五走：酸走筋，辛走气，苦走血，咸走骨，甘走肉，是谓五走。（《九卷》此文及《素问》皆苦走骨，咸走血。此文言苦走血，咸走骨，皆左右异，具释于前也。）五裁：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。（裁，禁也。筋气骨肉血等，乃是五味所资，以理食之，有益于身；从心多食，致招诸病，故须裁之。平按：《素问·宣明五气篇》注，新校正云：按《太素》五禁云：肝病禁辛，心病禁咸，脾病禁酸，肺病禁苦，肾病禁甘，名此为五裁。杨上善云：口嗜而欲食之，不可多也，必自裁之，命曰五裁。按新校正所引《太素》经文，与此小异，所引杨注，乃本书经文，与此亦异。）

　　卷第二（卷末缺）·摄生之二

　　寿限

　　平按：此篇自篇首至故中年而寿尽矣，见《灵枢》卷八第五十四《天年》篇。自黄帝曰其气盛衰至末，见《甲乙经》卷六第十二。自黄帝问于岐伯曰人年老而无子者至末，见《素问》卷一第一《上古天真论》。

　　黄帝曰：人之夭寿各不同，或夭，或寿，或卒死，或病久，愿闻其道。（问有四意：夭，寿，卒死，病久。平按：《灵枢》人之夭寿作人之寿夭，或夭或寿作或夭寿。）岐伯曰：（答中答其得寿，余三略之。得寿有九：）五脏坚固，（谓五脏形，坚而不虚，固而不变，得寿一也。）血脉和调，（谓血常和，脉常调，得寿二也。）肌肉解利，（谓外肌肉肉，各有分利，得寿三。平按：注上肉字恐是内字之误。）皮肤致密，（致，大利反。谓皮腠闭密，肌肤致实，得寿四。）营卫之行，不失其常，（谓营卫气，一日一夜，各循其道，行五十周，营卫其身，而无错失，得寿五。）呼吸微徐，（谓吐纳气，微微不粗，徐徐不疾，得寿六。）气以度行，（呼吸定息，气行六寸，以循度数，日夜百刻，得寿七。）六腑化谷，（胃受五谷，小肠盛受，大肠传导，胆为中精决，三焦司决渎，膀胱主津液，共化五谷，以奉生身，得寿八。）津液布扬，（所谓泣汗涎涕唾等，布扬诸窍，得寿九也。平按：注涎袁刻作液。）各如其常，故能久长。（上之九种营身之事，各各无失，守常不已，故得寿命长生久视也。平按：久长《灵枢》作长久。）黄帝曰：人之寿百岁而死者，何以致之？（问其得寿所由。）

　　岐伯曰：使道隧以长，（谓有四事得寿命长：使道谓是鼻空使气之道，隧以长，出气不壅，为寿一也。）

　　基墙高以方，（鼻之明堂，墙基高硕方正，为寿二也。）通调营卫，三部三里，（三部，谓三焦部也。

　　三里，谓是膝下三里，胃脉者也。三焦三里，皆得通调，为寿三。）起骨高肉满，百岁乃得终也。

　　（起骨，谓是明堂之骨。明堂之骨，高硕肉满，则骨肉坚实，为寿四也。由是四事，遂得百岁终也。）

　　黄帝曰：其不能终寿而死者，何如？（问其夭死。平按：《灵枢》自黄帝曰其不能终寿而死者至故中年而寿尽矣一段，叙次在形骸独居而终矣之后。）岐伯曰：其五脏皆不坚，（夭者亦四：五脏皆虚，易受邪伤，为夭一也。）使道不长，空外以张，喘息暴疾，（使道短促，鼻空又大，泄气复多，为夭二也。

　　平按：不长袁刻作不通，根据原抄更正，《灵枢》亦作不长。）又卑基墙，（鼻之明堂，基墙卑下，为夭三也。）薄脉少血，其肉不实，数中风，血气不通，真邪相攻，乱而相引，（脉小血少，皮肉皆虚，多中外邪，血气壅塞，真邪相攻，引乱真气，为夭四。平按：《灵枢》不实作不石，中风作中风寒。）

　　故中年而寿尽矣。黄帝曰：善。（黄帝闻夭寿之所由，故赞述之也。平按：故中年而寿尽矣《灵枢》作故中寿而尽也。）

　　黄帝曰：其气之盛衰，以至其死，可得闻乎？（消息盈虚，物化之常，故人气衰，时时改变，以至于死地，各不同形，故请陈之也。）岐伯曰：人生十岁，五脏始定，血气已通，其气在下，故好走。

　　二十岁，血气始盛，肌肉方长，故好趋。三十岁，五脏大定，肌肉坚固，血脉盛满，故好步。四十岁，五脏六腑十二经脉，皆大盛以平定，腠理始疏，荣华颓落，发鬓颁白，平盛不摇，故好坐。（血，营血也。气，卫气也。大盛，内盛也。始疏，外衰。平按：《甲乙经》人生作人年，始疏作始开，颓落作剥落，发鬓作鬓发。《灵枢》鬓作颇，颁作斑。又按：原抄平盛不摇，平字旁有丕彼悲反大也六字，疑平盛应作丕盛，别本作丕。）五十岁，肝气始衰，肝叶始薄，胆汁始减，目始不明。六十岁，心气始衰，喜忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，魄离故言喜误。九十岁，肾气焦，脏枯，经脉空虚。百岁，五脏皆虚，神气皆去，形骸独居而终矣。（肝为木，心为火，脾为土，肺为金，肾为水，此为五行相生次第，故先肝衰次第至肾也。至于百岁，五脏虚坏，五神皆去，枯骸独居，称为死也。平按：始减《灵枢》作始灭。喜忧悲《灵枢》作苦忧悲，《甲乙经》作乃善忧悲。

　　又《甲乙经》惰作堕，皮肤枯作皮肤始枯故四肢不举。魄离二字《灵枢》不重，《甲乙经》作魂离魄散。喜误《灵枢》、《甲乙经》均作善误。脏枯《甲乙经》作脏萎枯，《灵枢》脏上有四字，下无枯字。又《甲乙经》百岁上有至字，终下有尽字。）

