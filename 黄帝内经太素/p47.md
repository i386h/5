<!-- { "loadSidebar": true } -->
　　黄帝问于岐伯曰：脉其四时动，奈何知？病所在，奈何知？病之所变，奈何知？病乍在内，奈何知？病乍在外，奈何知？请问此六者，可得闻乎？（六，谓六问。此中唯有五问，当是脱一问也。平按：《素问》请上无知字，六作五。据本篇下经文“此六者持脉之大法”，应作六。杨注云当是脱一问，于义正合。）岐伯对曰：请言其与天转运。（量下答中，文当有六，故为六合也。人身合天，故请言人身与天合气转运之道也。平按：与天转运《素问》作与天转运大也。）

　　夫万物之外，六合之内，天地之变，阴阳之应，（万物各受一形，自万物一形之外，从于六合苞裹之内，皆是天地为其父母，变化而生，故万物皆与天地之气应而合也。平按：《素问》无夫字。

　　《甲乙》无夫万物之外五字。）彼春之暖，为夏之暑，（春夏者，阴气终始也。春之三月，阳气之始，气和日暖。夏之三月，阳盛暑热，乃是春暖增长为之也。平按：注阴气终始，阴字当是阳字之误。）彼秋之急，为冬之怒，（秋冬者，阴气终始也。秋之三月，阴气之始，风高气切，故名为急。冬之三月，阴气严烈，乃是秋凉增长为之也。平按：急《素问》、《甲乙》作忿，王注云：忿一作急。注气切，切字恐是劲字之误。）四变之动，脉与之上下。（暖暑急怒，是天之运四气变动，人之经脉，与彼四气上下变动亦不异也。春夏之脉，人迎大于寸口，故为上也；寸口小于人迎，故为下也。秋冬之脉，寸口大于人迎，故为上也；人迎小于寸口，故为下也。此乃盛衰为上下也，此答初问也。平按：注秋冬之脉至故为下也五句，袁刻脱，根据原抄补入。）以春应中规，夏应中矩，（春三月时，少阳之气用，万物始生未正，故曰应规也。夏三月时，太阳之气用，万物长正，故曰应矩也。）秋应中衡，冬应中权。（秋三月时，少阴之气用，万物长极，故曰应衡也。冬三月时，太阴之气用，万物归根，故曰应权也。平按：衡原抄作冲，注同，谨根据《素问》、《甲乙》作衡。）是故冬至四十五日，阳气微上，阴气微下；（冬至以后，阳气渐长，故曰微上；阴气渐降，故曰微下也。）

　　夏至四十五日，阳气微下，阴气微上。（夏至以后，阴气渐长，故曰微上；阳气渐降，故曰微下也。）阴阳有时，与脉为期，期而相失，知脉所分，分之有期，故知死时。（阴阳以有四时，四时与脉为期，为期在于四时相得失处，即知四时之脉，分在四时之际，脉分四时有期，则死生之期可知，此答第二病所在也。平按：知脉所分，知字原抄作和，谨根据《素问》、《甲乙》及本注作知。）微妙在脉，亦不可不察，察之有纪，从阴阳始，（欲知人之死生者，无胜察之妙，察脉纲纪，必以阴阳为本也。平按：《素问》、《甲乙》无亦字。）始之有经，从五行生，（阴阳本始，有十二经脉也。十二月经脉，从五行生也。）生之有度，四时为数，（五行生十二经脉，各有法度。脉从五行生，木生二经。足厥阴、足少阳也。火生四经，手少阴、手太阳、手厥阴、手少阳也。

　　土生二经，足太阴、足阳明也。金生二经，手太阴、手阳明也。水生二经，足少阴、足太阳也。此为五行生十二经脉。法度者，春有二经，夏有四经，季夏有二经，秋有二经，冬有二经，故十二经脉以四时为数也。平按：《素问》数作宜，新校正云：按《太素》宜作数。）循数勿失，与天地如一，得一之诚，以知死生。（于寸关尺三部之中，循十二经之脉，得其弦钩浮营四时之气而不失错，与天地气宜然为一，如此则能了知死生之期也。平按：循数《素问》作补泻，诚作情。自“始之有经”至“以知死生”，《甲乙》无此八句。）是故声合五音，色合五行，脉合阴阳。

　　（人之音声，合于五音，人之形色，合于五行，人之脉气，合于阴阳，此答第三知病之所变也。平按：注知病，知字原抄作之，据上经文宜作知。）是故阴盛则梦涉大水恐惧，阳盛则梦大火燔灼，阴阳俱盛则梦相杀毁伤；上盛则梦飞扬，（平按：《素问》、《甲乙》无扬字。）下盛则梦堕坠；（平按：《素问》、《甲乙》无坠字。）甚饱则梦予，甚饥则梦取；肝气甚则梦怒，肺气甚则梦哀；（平按：甚《素问》《甲乙》作盛。《素问》哀作哭，《甲乙》作哭泣恐惧飞扬。）

　　短虫多则梦众，长虫多则梦相击破伤。（凡梦有三种：人有吉凶，先见于梦，此为征梦也；思想情深，因之见梦，此为想梦也；因其所病，见之于梦，此为病梦也。此十一种梦，皆病梦也，并因阴阳气之盛衰、内有饥饱、肝肺气盛、长短虫多以为梦也。此所以因伤致梦，即以梦为诊也，此为梦诊，可为四答问之脱也。平按：《甲乙》无短长虫多二句，《素问》新校正云：详此二句，亦不当出此，应他经脱简文也。）是故持脉有道，虚静为保。（持脉之道，虚心不念他事，凝神静虑，以为自保，方可得知脉之浮沉、气之内外也。平按：《甲乙》无是故二字，保作宝。）春日浮，如鱼之游在皮；夏日在肤，沉沉乎万物有余；（春时阳气初开，脉从骨髓流入经中，上至于皮，如鱼游水，未能周散。夏时阳气荣盛，脉从经溢入孙络肤肉之中，如水流溢，沉沉盛长，万物亦然，茂盛有余。此答第五病在外也。平按：皮《素问》、《甲乙》作波。）秋日下肤，蛰虫将去；冬日在骨，蛰虫固密，君子居室。（秋日阳气从肤渐伏于内，故曰下肤。蛰虫趣暖入穴，故曰将去。是时阴气从内出在皮肤，腠理将开也。冬日阳气内伏，蛰虫闭户固密，君子去堂居室，人之脉气行骨，故持脉者深按得之。此答第六病乍在内也。平按：固《素问》、《甲乙》作周。）

　　故曰知内者按而纪之，知外者终而始之。（秋冬脉气为阴在内，故按得纲纪；春夏脉气为阳在外，故趣得终始也。春夏之脉为秋冬脉终，即为阳之始也。）此六者，持脉之大法也。（以为诊脉大法。）

　　春得秋脉，夏得冬脉，秋得春脉，冬得夏脉，阴出之阳，阳病善怒不治，是谓五邪，皆同命死不治。（春得秋脉，夏得冬脉，皆贼邪来乘也。秋得春脉，冬得夏脉，虽是微邪来乘，以秋冬得之，阴出之阳交争者，不疗也。平按：《素问》夏得冬脉下有“长夏得春脉”五字，秋得春脉作秋得夏脉，冬得夏脉作冬得长夏脉，阴出上有“名曰”二字，《甲乙》同。又《甲乙》死不治上无命字。）

　　卷第十四（卷首缺）·诊候之一

　　人迎脉口诊

　　平按：此篇自篇首至无劳用力也，见《灵枢》卷八第四十八《禁服》篇，又见《甲乙经》卷四《经脉》第一上编。自雷公曰病之益甚至伤于食饮，见《灵枢》卷八第四十九《五色》篇，《甲乙》同上。自一日一夜五十营至乍数乍疏也，见《灵枢》卷二第五《根结》篇，《甲乙》同上。

　　自黄帝曰气口何以独为五脏主气至治之无功矣，见《素问》卷三第十一《五藏别论》篇，又见《甲乙》卷二《十二经脉络脉支别》第一下编。自凡刺之道至取之其经，见《灵枢》卷二第九《终始》篇，又见《甲乙》卷五第五《针道终始》篇。自人迎一盛至命曰关格，又见《素问》卷三第九《六节藏象论》篇。自黄帝问于岐伯曰人病胃管至故胃管为痈帝曰善，见《素问》卷十三第四十六《病能论》篇，又见《甲乙》卷十一第八《邪气聚于下脘发内痈》篇。自安卧至末，见《灵枢》卷十一第七十四《论疾诊尺》篇，又见《甲乙》卷十一第六《五气溢发消渴黄瘅》篇。

