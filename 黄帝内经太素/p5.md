<!-- { "loadSidebar": true } -->
　　黄帝问于岐伯曰：人年老而无子者，材力尽邪？将天数然？（材力，摄养之力也。天数，天命之数也。平按：《甲乙经》无此一段及下岐伯曰三字。）岐伯曰：女子七岁，肾气盛，更齿发长。（肾主骨发，故肾气盛，更齿发长。平按：更齿《素问》、《甲乙经》均作齿更。）二七而天癸至，任脉通，伏冲脉盛，月事以时下，故有子。（天癸，精气也。任冲脉起于胞中下极者也，今天癸至，故任脉通也，伏冲之脉起于气街，又天癸至，故冲脉盛也。二脉并营子胞，故月事来以有子也。平按：天癸《甲乙经》作天水，下同。伏冲《素问》作太冲，新校正云：《太素》作伏冲，下同。与此正合。）

　　三七，肾气平均，故真牙生而长极。（真牙，后牙也。长极，身长也。）四七，筋骨坚，发长极，身体盛壮。（身之筋骨体发，无不盛极。）五七，阳明脉衰，面始焦，发始惰。（阳明脉起于面，行于头，故阳明衰，面与发始焦落。平按：始焦《甲乙经》作皆焦，惰作白，《素问》作堕。）六七，三阳脉衰于上，面皆焦，发白。（三阳，太阳、少阳、阳明也。三阳脉俱在头，故三阳衰，面焦发白。平按：发白《素问》作发始白。《甲乙经》无此一段。）七七，任脉虚，伏冲衰少，天癸竭，地道不通，故形坏而无子。（任冲二脉气血俱少，精气尽，子门闭，子宫坏，故无子。平按：伏冲衰少《素问》、《甲乙经》作太冲脉衰少。）丈夫年八岁，肾气实，发长齿更。二八，肾气盛，天癸至，精气溢泻，阴阳和，故能有子。三八，肾气平均，筋骨劲强，故真牙生而长极。四八，筋骨隆盛，肌肉满。五八，肾气衰，发惰齿 。六八，阳气衰于上，面焦，鬓发颁白。七八，肝气衰，筋不能动，天癸竭，精少，肾脏衰，形体皆极。八八，则齿发去。（齿 者，骨先衰，肉不附，故令齿枯也。平按：写《甲乙经》作泻，下同。肌肉满《素问》、《甲乙经》均作肌肉满壮。阳气衰于上《素问》作阳气衰竭于上。肾脏衰《甲乙经》作肾气衰。）肾者生水，受五脏六腑之精而藏之，故五脏盛乃泻。今五脏皆衰，（平按：《素问》、《甲乙经》生水均作主水，乃泻均作乃能泻。以下据《素问·上古天真论》及《甲乙经·形气盛衰大论》补入。）筋骨解堕，天癸尽矣，故发鬓白，身体重，行步不正，而无子耳。

　　卷第三（卷首缺）·阴阳

　　平按：此篇自伤肿上残脱，篇目亦不可考。故自黄帝曰以下至痛形，谨根据《素问》卷二第五《阴阳应象大论》补入。自伤肿以下至末，见《素问·阴阳应象大论》，又见《甲乙经》卷六第七，惟编次小异。

　　黄帝曰：阴阳者，天地之道也，万物之纲纪，变化之父母，生杀之本始，神明之府也，治病必求于本。故积阳为天，积阴为地。阴静阳躁，阳生阴长，阳杀阴藏。阳化气，阴成形。寒极生热，热极生寒。寒气生浊，热气生清。清气在下，则生飧泄；浊气在上，则生 胀。此阴阳反作，病之逆从也。

　　故清阳为天，浊阴为地；地气上为云，天气下为雨；雨出地气，云出天气。故清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。水为阴，火为阳，阳为气，阴为味。味归形，形归气，气归精，精归化，精食气，形食味，化生精，气生形。味伤形，气伤精，精化为气，气伤于味。阴味出下窍，阳气出上窍。味浓者为阴，薄为阴之阳；气浓者为阳，薄为阳之阴。味浓则泄，薄则通；气薄则发泄，浓则发热。壮火之气衰，少火之气壮。壮火食气，气食少火。壮火散气，少火生气。气味，辛甘发散为阳，酸苦涌泄为阴。阴胜则阳病，阳胜则阴病。阳胜则热，阴胜则寒。重寒则热，重热则寒。寒伤形，热伤气。气伤痛，形（以上从《素问·阴阳应象大论》补入。）伤肿。（既迫痛伤形，即便为肿也。）故先痛而后肿者，气伤形也；（先邪伤卫气致痛后形肿者，谓卫气伤及于形也。）先肿而后痛者，形伤气也。（邪先客于皮肤为肿而后壅卫气为痛者，谓形伤及于气也。）风胜则肿，燥胜则干，（邪风客于皮肤，则为 肿也。邪热燥于皮肤，则皮干无汗。平按：《素问》、《甲乙经》肿均作动，肿下为有热胜则肿句。）寒胜则 ，（扶付反，检义当腐，寒胜肉热，肉当腐。平按：《素问》、《甲乙经》均作浮。）湿胜则濡。（阴湿气盛，则多汗也。平按：濡下《素问》、《甲乙经》均有泻字。）天有四时五行，（天之用也。）以生长收藏，（四时之用。）以生寒暑燥湿。（五行所生也。有本有风，谓具五者也。平按：湿下《素问》、《甲乙经》均有风字。）人有五脏，（人之有也。）有五气，以喜怒悲忧恐。（五气，五脏气也。喜怒等，心肺肝脾肾五志者。平按：有五气《素问》作化五气，《甲乙经》作化为五气。喜上《素问》、《甲乙经》均有生字。）故喜怒伤气，（内伤者也。）寒暑伤形。（外伤者也。）故曰喜怒不节，寒暑过度，生乃不固。（内外伤已，生得坚固不道夭者，未之有也。平按：《素问》无故曰二字，此节以上有暴怒伤阴暴喜伤阳厥气上行满脉去形十六字，《甲乙经》同。）重阴必阳，重阳必阴。故曰冬伤于寒，春必病温；（伤，过多也。冬寒，阴也。人于冬时，温衣热食，腠理开发，多取寒凉以快其志者，寒入腠理，腠理遂闭，内行脏腑，至春寒极变为温病也。平按：病温顾本《素问》作温病，赵府本《素问》仍作病温。）春伤于风，夏生飧泄；（春风，阳也。春因腠理开发，风入腠闭，内行脏腑肠胃之中，至夏飧泄也。飧，水洗饭也，音孙，谓肠胃有风，水谷不化而出也。）夏伤于暑，秋生 疟；（夏因汗出，小寒入腠，藏之于内，至□气发，腠理外闭，风气内发，以成 疟。 音皆。平按：《素问》秋生作秋必。注气发上原缺一字，玩经文应作秋，袁刻作夏。）秋伤于湿，冬生咳嗽。（秋多雨湿，人伤受湿，湿从上下，至冬寒并伤肺，故成咳嗽也。

　　恺代反，又邱吏反，谓逆气也。平按：自此以下《素问》有帝曰余闻上古圣人至阳在外阴之使也一段，其文甚长，中间新校正所引《太素》及杨注甚多，当在今本所阙七卷中，惜不可考矣。）黄帝问曰：法阴阳奈何？（阴阳者，天地纲纪，变化父母，养生之道，法之以成，故问之。）岐伯答曰：阳胜则身热，（阳胜八益为实，阴胜七损为虚。言八益者：身热，一益也，阴弱阳盛，故通身热也。）腠理闭，（二益也，阳开腠理，过盛则闭。）而粗，（三益也，热盛则腠理皮上粗涩也。平按：而粗《素问》作喘粗，《甲乙经》作喘息粗。）为之俯仰，（四益也，热盛上下，故身俯仰。平按：俯仰《甲乙经》作后闷。）汗不出而热，（五益也，阴气内绝，故汗不出，身仍热。）干齿，（六益也，热盛至骨，故齿干也。）

　　（平按：《素问》、《甲乙经》作齿干。）以烦 ，（七益也，热以乱神，故烦闷也。平按：《素问》作冤，《甲乙经》作闷。）腹满死，（八益也，热盛胃中，故腹满也。前已七益，复加腹满，故致死。平按：满《甲乙经》作胀。）能冬不能夏。（以其内热，故能冬之大寒，不能夏之小热。平按：二能字《甲乙》作耐。）阴胜则身寒，（下言七损也：身寒，一损也，身苦寒。）汗出，（二损也，无阳禁腠，故汗出。）身常 ，（三损也， ，冷也，身皮肤常冷也。平按：《素问》、《甲乙经》 作清，袁刻亦作清。）数栗，（四损也，数数战栗也。）而寒，（五损也，战而复寒也。）

　　寒则厥，（六损也，寒则手足逆冷也。）厥则腹满死，（七损也。前已六损，复加冷气满腹，冷气满腹，故致死也。）能夏不能冬。（寒人遇热，故堪能也。平按：两能字《甲乙经》均作耐。）此阴阳更胜之变也，病之形能也。（此是阴阳变极之理，亦是人之病所能也。）黄帝问曰：调此二者奈何？（阴阳相胜，遂有七损八益，虚实不和，故谓调之。）岐伯答曰：能去七损八益，则二者可调也；（损者损于身，益者益于病，若人能修道察同，去损益之病，则阴阳气和，无诸衰老，寿命无穷，与天地同极也。平按：去《素问》、《甲乙经》均作知。）不知用此，则蚤衰。（人不修道，不去损益，则阴阳不调，是谓不道，不道早衰也。平按：注不道二字，原抄重，袁刻删去，不合，仍根据原抄。）衰之节，年四十，而阴气自半也，起居衰矣。

　　（始衰时节，年四十也。六腑为阳气，五脏为阴气。人年四十，五脏阴气自半已衰，腠理始疏，荣华颓落，发鬓颁白，行立之起，坐卧之居，日渐已衰也。）年五十，体重，耳目不聪明矣。（人年五十，脾气衰，故体重。肝气衰，故目不明。肾气衰，故听不聪也。）年六十，阴痿，大气衰，九窍不利，（人年六十，肾气衰，精气减，筋弛，故宗筋痿也。十二经脉、三百六十五络为大气也，其气皆上于面而走空窍，其精阳气上于目而为睛，其别气走于耳而为听，其宗气上出于鼻而为臭，其浊气出于胃走唇舌而为味，今经脉大气皆衰，故九窍不利。）下虚上实，涕泣俱出。（腰以上为阳，以居上也；腰以下为阴，以居下也。年六十者，精减阴痿，行步无力，即下虚上实也。神衰失守，故涕泣俱出。平按：出下《素问》有矣字。）故曰知之则强，（知察于同，去七损八益，其身日强。）不知则老。

　　（人察于异，有损有益，故身速衰也。玄元皇帝曰：物壮则老，谓之不道，不道早已。此之谓也。）

　　故同名异邪，（道理无物不通，故同名也。物有方殊，故异邪也。平按：故同名异邪句《素问》作故同出而名异耳。注方殊，方字疑是万字之误。）智者察同，愚者察异，（察，观也。智者反物观道，愚者反道观物。）愚者不足，智者有余，有余则耳目聪明，身体轻强，年老复壮，壮者益理。（愚者观物，有三不足：目暗耳聋，则视听不足也；体重力衰，则身不足也；老者日衰，壮者日老，则寿不足也。智者观道，神清性明，故三有余也：视听日胜，则耳目有余也；身强体轻，则身有余也；年老反同乳子之形，年壮更益气色之理，则寿有余。）

