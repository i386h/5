<!-- { "loadSidebar": true } -->
　　（肾肝二脉大为多气少血，急沉皆寒，是为寒气内盛，故为疝病也。平按：肾脉大急沉上《素问》有“肾肝并沉为石水，并浮为风水，并虚为死，并小弦欲惊”二十一字，新校正云：“详肾肝并沉至下并小弦欲惊，全元起本在《厥论》中，王氏移于此。”本书见卷二十六《经脉厥》篇，据此则本书与全元起本同。）心脉揣滑急为心疝，（揣，动也。滑，阳气盛而微热。急为多寒。心气寒，寒盛而微热，寒胜故结为心疝也。平按：揣《素问》作搏，下同。）肺脉沉揣为肺疝。（肺脉应虚浮，今更沉，寒多故为肺疝也。平按：肺疝下《素问》有“三阳急为瘕，三阴急为疝，二阴急为痫厥，二阳急为惊”二十一字，新校正云：“详三阳急为瘕至为惊，全元起本在《厥论》，王氏移于此。”本书见卷二十六《寒热相移》篇。）脾脉外鼓沉为肠辟，久自已；（脾脉向外鼓，外鼓仍沉，沉寒为利，胃气强盛，故久自已也。平按：辟《素问》、《甲乙》作 ，下同。）肝脉小缓为肠辟，易治；（肝脉气血虽少，胃气强盛，故疗易瘥也。）肾脉小揣沉为肠辟，下血、温身热者死；（肾脉气血俱少，仍冷利下血者，胃气虚冷，故死。下血、温身热，皆胃气散去也。平按：《素问》血字重。《甲乙》温作湿，注：《素问》作温。）心肝辟亦下血，二脏同病者可治，其身热者死，热见七日死。（心肝二气共为肠辟下血，是母子相扶，故可疗也。身热以胃气散去，远至七日死。平按：可治下《素问》、《甲乙》有“其脉小沉涩为肠”八字。热见《甲乙》作热甚，注云：《素问》作热见。）胃脉沉鼓涩，胃外鼓大，心脉小坚急，皆鬲偏枯，男子发左，女子发右，不喑舌转可治，三十日起，其顺者，喑三岁起，年不满二十者，三岁死。（胃脉足阳明，阳也。胃脉反更沉细，鼓动而涩。涩，寒也。其脉向外而鼓，其气伤多。如此诊得足阳明脉沉鼓而寒，向外鼓而气多，又得心脉血气俱少，坚实而寒。然则胃之与心，二者同病，名鬲偏枯。男子发于左箱，女子发于右箱。若喑不能言、舌不转者，死。若能言、转舌者，疗之三十日能行。虽喑，舌转顺者，三年得瘥。若年不至二十，得前病者，三年而死也。平按：《甲乙》转下有者字。顺《素问》、《甲乙》作从。）脉至而揣，血衄身有热者，死。（脉至而动，又阳虚衄血，身体应冷，而衄血身热，虚为逆，故死也。平按：血衄《甲乙》作衄血。《素问》热上无有字。）脉来悬勾浮为脉鼓。（夏秋二脉并至，以为脉鼓。平按：浮为脉鼓《素问》作浮为常脉，《甲乙》作浮者为热。）脉至如喘，名曰气逆者，不知与人言。（气厥不知言也。平按：气厥者《素问》、《甲乙》作“暴厥，暴厥者”。）脉至如数，使人暴惊，三四日自已。（卒惊不疗，三四日自已也。平按：如数《甲乙》作而数。）脉至浮合，浮合如数，一息十至以上，是与经气予不足，微见，九十日死。（浮合之脉，经气不足，微而见，九十日即死也。平按：《素问》、《甲乙》是下无与字，足下有也字。）

　　脉至如火新燃，是心精之予夺也，草干死。（心脉如钩，今如火新燃，是心脉急疾，火精夺，故至草干──水时，被克而死。平按：新燃《素问》作薪然，《甲乙》作新然。《素问》、《甲乙》死上有而字。）脉至如散采，肝气予虚也，木叶落死。（肝脉如弦，今散如五采，变见不定，是为肝木气之虚损，至木叶落──金时，被克而死，有本为 棘、散叶也。平按：散采《素问》作散叶，《甲乙》作 棘。）脉至省容者，脉寒如鼓也，是肾气予不足也，悬去枣华死。（肾脉如石，今如省容，寒而鼓动，是为肾之水气有伤，故至枣华──土时，被克而死也。平按：省容《素问》、《甲乙》作如省客。脉寒《素问》作脉塞。）脉至如丸泥，胃精予不足也，榆荚落而死。（荚，兼牒反，如豆荚等草实。胃脉 弱，今反如丸泥，干坚之丸，即是胃土气之有损，故至榆荚木时而死也。）脉至如横格，是胆气予不足也，禾熟而死。（胆脉如弦，今如横格之木，即是木之胆气有损，故至禾熟──秋金时，被克而死也。）脉至如弦缕，胞精予不足也，病善言，下霜而死；不言，可治。（心胞脉至如钩，今如弦之缕线，散而不聚，是为心胞火府有损，故至霜雪水时，被克而死。不好言者，心气未尽，故可疗也。）脉至如交荚，交荚者，左右旁至也，微见，三十日而死。（荚，兼牒反，如豆荚等草实也。脉至如相交，左右旁至是次转，故微见三十日死也。

　　平按：荚《素问》作漆，《甲乙》作棘。注次转二字疑有误。）脉至如泉浮鼓胞中，太阳气予不足也，少气味，韭华死。（足太阳是肾之府脉，今如泉之浮鼓而动，即膀胱胞气水之不足，故至韭荚华土时，被克而死。一曰韭英也。平按：泉上《素问》有涌字，《甲乙》有涌字。胞中《素问》、《甲乙》作肌中。韭华死《素问》作韭英而死，《甲乙》作韭花生而死。）脉至如委土之状，按之不得，肌气予不足，五色先见黑白累发死。（脾脉代，如鸡足践地，中间代绝。今按止如委土之状，无有脾胃 弱之气，又先累见黑白之色，是肺肾来乘，故死也。平按：委土《素问》作颓土。不得《甲乙》作不足。累发《素问》作垒发。）脉至如悬离，悬离者，浮揣切之益大，十二输之予不足也，水凝而死亟。（浮实切之益大，此是悬离之状。悬离脉见，即五脏六腑、十二经输气皆不足。十二经输皆属太阳，故至水冻冬时而死。亟，急也。病至水凝而死亟。居力反。平按：悬离《素问》作悬雍，《甲乙》作悬痈，《素问》新校正云：“按全元起本悬雍作悬离，元起注云：悬离者，言脉与肉不相得也。”水凝《甲乙》作水冻。《素问》无亟字，《甲乙》同。）脉至如偃刀，偃刀者浮小急，按之坚急大，五脏宛熟寒热，独并于肾也，如此其人不得坐，立春而死。（浮之小急，按之坚急大者，此是偃刀之状也。浮手取之即小，为气血俱少，按之坚实急大，多气少血，即知五脏宛熟寒热之气，唯并于肾，至春实邪来乘致死。平按：《素问》浮下有之字，急大作大急，宛熟作菀熟，《甲乙》作寒热，注云：《素》作菀熟。）脉至如丸，滑不直，手按之不得也，胆气予不足也，枣叶生而死。（直，当也。脉如弹丸，按之不可当于指下，此是滑不直，胆气病脉状也。

　　至于孟夏枣叶生，实邪来乘而死。平按：胆原抄作瞻，注同，疑是胆字之误。《素问》、《甲乙》作大肠，查大肠为肺之腑，属金；胆为肝腑，属木。本注云：“至于孟夏枣叶生，实邪来乘而死。”按《五十难》曰：“邪从前来者为实邪。”滑氏本义云：“我生者相，气方实也，居吾之前而来为邪，故曰实邪。”孟夏火旺之时，为木所生，乃木之实邪，应从胆为是。再按上注“并于肾，至春实邪来乘致死。”肾为水脏，水来生木，为肾之实邪，其义正同。）脉至如华者，令人善恐，不欲坐卧，行立常听，小肠予不足也，季秋而死。（脉之浮散，故如华也。心腑小肠虚小，故多恐坐卧不安。心虚耳中如有物声，故恒听。至于季秋，为肺气来乘，遂致于死也。平按：如华《甲乙》作如舂。）

　　卷第十六·诊候之三

　　虚实脉诊

　　黄帝问于岐伯曰。余闻虚实。以决死生。愿闻其情。岐伯曰。五实死。五虚死。（人之所病。五实具有者。不泄当死。所病五虚具有者。不下食当死也。）黄帝曰。何谓五实、五虚。岐伯曰。脉盛其皮热。腹胀前后不通HT瞀。此谓五实。（人迎脉口脉大洪盛一实也。皮肤温热。阳盛二实也。心腹胀满。三实也。大小便不通。四实也。

　　闷瞀不醒。五实也。HT 音闷瞀木。候反HT 目也。）脉细。皮寒。气少。泄注利。前后饮食不入。此谓五虚。（人迎脉口脉少细一虚也。皮肤寒冷。阳虚。二虚也。心腹少气。三虚也。大小便利。四虚也。饮食不下。五虚也。）

　　黄帝曰。其时有生者。何也。岐伯曰。浆粥入胃。泄注止。则虚者活。（浆是谷液。为粥止利具。有五虚。粥得入胃。即虚者可生也。）身汗得后利。则实可活。此其候也。（服药发汗。或利得通。则实者可活也。）黄帝问岐伯曰。

　　愿闻虚实之要。（虚实是死生之本。故为要也。）岐伯对曰。气实形实。气虚形虚。此其常也。反此者病。（气谓卫气也。形身也。）谷盛气盛。谷虚气虚。此其常也。反此者病。（食多入胃。曰谷盛也。胃气多。曰气盛也。）脉实血实。脉虚血虚。此其常也。反此者病。（脉谓。人迎寸口脉也。血谓。经络血也。）黄帝曰。如何而反。岐伯曰。

　　气虚身热。此谓反。（卫气虚者。阴乘必身冷。今气虚。其身更热。故为逆也。）谷入气少。此谓反谷。不入气多。

　　此谓反。（食多入胃者。胃气还多。食不入胃。胃气还少。此为顺也。食多入胃。胃气反少。食不入胃。胃气反多。

　　此为逆也。）脉盛血少。此谓反脉。少血多。此谓反。（寸口人迎脉盛。经络血盛。寸口人迎脉少。经络血少此为顺也。寸口人迎脉盛。而血反少。寸口人迎脉少。而经络血多此为逆也。）气盛身寒者。病得之。伤寒气虚。身热者。

　　得之伤暑。（卫气盛者。其身当热。今反身冷。此以伤寒所致也。卫气虚者。其身当冷今反热者。此以伤热所致也。）

　　谷多而气少者。得之有所脱血。居湿下也。（多食。当噫胃气多也。而反少者。此为脱血。虚劣安卧处湿。湿伤脾气。故少气也）谷入少气多者。邪在胃及与肺也。（食少当胃气少也。而反多者。因胃及肺受于邪气。以为呼吸故气多也。）脉小血多者。饮中热也。（寸口人迎脉小。络络之血当少。今反多者。因伤热饮。故经络血盛也。）脉大血少者。脉有风气。水浆不入。此之谓也。（寸口人迎脉大。经脉之血应多。今反少者。因脉有邪气。浆水之液。

　　不得入脉。故血少也。）夫实者。气入也。夫虚者。气出也。（以下方刺之法。邪气入中。为实也。正气出中为虚也。）

