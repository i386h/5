<!-- { "loadSidebar": true } -->
　　（平按：《素问》年老作老者，理作治。）是以圣人为无为之事，（圣人，谓广成子等也。忘物丧我，任物之动，即为无为之事也。平按：注无为袁刻作无物。）乐恬 之能，（怡神适性，即乐恬之能也。）从欲快志于虚无之守，（圣人欲无欲之欲，志无求之志，故从快于虚无。不失其道，谓之守也。）故寿命无穷，与天地终，此圣人之治身也。（虚无守者，其神不扰，其性不秽。性不秽故外邪不入，神不扰故脏腑□内，与虚无同道，与天地齐德，遂获有余无穷之寿也。故广成子语黄帝曰：吾以目无所见，耳无所闻，心无所知，神将自守，故人尽死，而我独存。即其事也。斯乃圣人理身之道也。平按：注脏腑下原抄空一格，旁注安欣二字。）天不足西北，故西方阴也，而人右耳目不如左明；地不满东南，故东方阳也，人左手足不如右强也。（夫天地者，形之大也。阴阳者，气之大也。

　　大形而生万形，则大形以为父母，万形为子也。故大形有所不足而生万物，万物不可足也。故人头法天，则右耳目聪明不足也。手足法地，故左手足便强不足也。以其天阳不足西北，地阴不足东南故也。

　　平按：《素问》西方作西北方，东方作东南方。）黄帝问曰：何以然？岐伯答曰：东方阳也，其精并上，故上明而下虚，故使耳目聪明而手足不便也；（东方是阳，阳气上升，故上实下虚，则人左箱上胜下劣也。平按：《素问》阳也下有阳者二字，并上作并于上并于上六字，故上明作则上明。）西方阴也，阴者其精并于下，并于下则下盛而上虚，故其耳目不聪明而手足便也。（西方是阴，阴气下沉，故下实上虚，则人右箱下胜上劣也。平按：此段原抄无，谨据《素问》补于西方是阴注上。）故俱感于邪，其在上也则右甚，在下则左甚，此天地阴阳所不能全，故邪居之。（非直左右阴阳虚处耳目手足有所不善，然左右俱感于邪，虚处独甚，今人患手足左甚，耳目右甚，即其事也。则天地阴阳有所不全，人法天地，何取可具其全。

　　非直人有不全，万物皆尔，不可全也。故圣人法天则地，中顺万物，居不得已，安于不足，是谓摄生之大妙。平按：注已安下袁刻有居也二字，乃因原安字右旁有此二字，不宜混入正文。故天有精，地有形，天有气之精，成人耳目。地有质之形，成人手足。）天有八纪，地有五理，故能为万物父母。

　　（天有八风之纪，纪生万物，地有五行之理，理成万物，故为父母也。平按：理《素问》作里。物下《素问》有之字。）清阳上天，浊阴归地，（故阴阳和也，称为万物；阴阳离也，号为天地也。）

　　是故天地之动静，神明为之纪，故能以生长化成收藏，终而复始。（是故以天之动也，以地之静也，以神明御之为纲纪也，三者备，故能为四时生长化成收藏终始者也。平按：纪上《素问》有纲字。

　　化成二字《素问》无。）唯贤人上配天以养头，下象地以养足，中象人事以养五脏。（人头象天，故配天养头，使七窍俱美，同七曜之明也。足以象地，故使五常安，同山岳双镇也。中身象于人事，人有五脏，余禽兽等有不具者，故象人事以养五脏，同真人。平按：中象象字《素问》作旁。注双字原缺，原校作双。）天气通于肺，（肺为四脏上盖，是人之天，故天气通肺也。）地气通于咽，风气通于肝，（咽中入食，以生五脏六腑，故地气通咽也。东方生风，风生木，木生酸，酸生肝，故风气通于肝。平按：咽《素问》作嗌。）雷气通于心，（心能觉动四肢百体，故雷气通心也。）谷气通于脾，（五谷滋味入脾，故谷气通脾也。平按：谷《素问》作谷。）雨气通于肾。（雨者水也，故雨气通肾也。）六经为川，（三阴三阳六经之脉，流诸血气以注肠胃，故为川也。平按：川袁刻作水，注同。）肠胃为海，（夫海者，一则众川归之，二则利泽万物。肠胃为彼六经所归，又滋百节，故为海也。）九窍为水注。（声色芳味，如水从外，流于上之七窍，注入经川，溲后糟粕之水，从内出下二窍也。有本为外注，理亦相似。平按：注经川，川字袁刻作水。）水注之气，以天地为之阴阳，（声色芳味之气，从外入内有养，故以地为阴也。糟粕溲后，从内出外得通，故以天为阳也。

　　平按：《素问》水注二字不重。）阳之汗，以天地雨名之，（阳发腠理出汗，同天地间雨，故汗名雨也。）气以天地之风，（前明人汗，以天地之雨为名；则人之气，以天地之风为名也。平按：《素问》气上有阳之二字，风上有疾字，风下有名之二字。）暴气象雷，（人身中气，上下有声，故象雷也。）

　　气逆象阳。（无阴之阳即为灾，故气逆不和者，象于阳也。平按：气逆《素问》、《甲乙经》均作逆气。）故治不法天之纪，不用地之理，则灾害至矣。（为家为国之道，不根据天之八纪，地之五理，国有亡破之灾，身有夭丧之害也。）故风之至旁如风雨，（风，谓天之邪气者也。邪气至，触身旁，伤人体者，如暴风雨入人腠理，渐深为病者也。平按：风上《素问》有邪字。旁《素问》、《甲乙经》均作疾。）故善治者治皮毛，其次治肌肤，其次治筋脉，其次治六腑，其次治五脏，五脏半死半生。

　　（善者，谓上工善知声色形脉之候，妙识本标，故疗皮毛，能愈脏腑之病，亦疗脏腑，能除皮毛之疾。

　　故病在皮毛，疗于皮毛，病在五脏，疗于五脏，或病浅而疗浅，或病深而疗深，或病浅而疗深，或病深而疗浅，皆愈者，斯为上智十全者也。今夫邪气，始入皮毛之浅，遂至五脏之深，上工疗之有十，五死五生者，以其阴阳两感深重故也。平按：五脏二字袁刻不重。五脏下《素问》有治五脏者四字。）

　　故天之邪气，感则害五脏；（谓天降八正虚风，从冲上来，为损至深，故害五脏也。平按：害下《素问》有人字。）

　　水谷之寒温，感则害六腑；（天地之间，资生气味，谓水谷也。六腑贮于水谷，节之失和，次害六腑也。平按：《素问》温作热，害下有于字。）地之湿气，感则害皮肉筋脉。（肾为水脏，主骨又深，少湿未能即伤。余之四脏，所主皮肉筋脉在外，感即先伤，未至六腑也。）故用针者，从阴引阳，从阳引阴，（肝脏足厥阴脉实，肝腑胆足少阳脉虚，须泻厥阴以补少阳，即从阴引阳也。若少阳实，厥阴虚，须泻少阳以补厥阴，即从阳引阴也。余例准此。平按：故下《素问》有善字。）以右治左，以左治右，（谓以缪刺，刺诸络脉；谓以巨刺，刺诸经脉。）以我知彼，（谓医不病，能知病患。）

　　以表知里，（或瞻六腑表脉，以知五脏里脉；或瞻声色之表，能知脏腑之里也。）以观过与不及之理，见微得过，用之不殆。（寸口之脉，过五十动，然后一代，谓之过。不满五十，谓之不及。见关格微病，得过失也。见微过而救人者，谓未病之病，疗十十全，故无危殆。平按：得《甲乙经》作则。）

　　善诊者按脉，（善，谓上工善能诊候。诊候之要，谓按脉。平按：《素问》按脉上有察色二字，《甲乙经》同。）先别阴阳，审清浊，而知部候；（按脉之道，先须识别五脏阴脉，六腑阳脉，亦须审量营气为浊，卫气为清，和两手各有寸关尺三部之别也。平按：部候《素问》、《甲乙》作部分，别本亦作部分。注和两手，和字疑是知字传写之误。）视喘息，听音声，而知所苦；（须看病患喘息迟急粗细，听病患五行音声，即知五脏六腑皮毛肤肉筋脉骨髓何者所苦，此谓听声而知者也。平按：《甲乙》音声作声音，知下有病字。）观权衡规矩，而知病所在；（面部有五脏六腑五行气色，观乎即知病在何脏腑也，此谓察色而知也。平按：规上《甲乙》有视字。在《素问》作主，《甲乙》作生。）按尺寸而观浮沉滑涩，而知病所生；（涩，所敕反，不滑也。人之两手，从关至鱼九分，为寸也；从关至尺一寸，为尺也；尺寸终始一寸九分，为尺寸也。凡按脉也者，按寸口得五脏六腑十二经脉之气，以知善恶，又按尺部，得知善恶，根据此大经，竟无关部。关者，尺寸分处，关自无地。根据秦越人，寸口为阳，得地九分，尺部为阴，得地一寸，尺寸终始一寸九分，亦无关地。华佗云：尺寸关三部各有一寸，三部之地合有三寸。未知此言何所根据。王叔和、皇甫谧等各说不同，并有关地，既无根据，不可行用。

　　但关部不得言无，然是尺寸分处，自无其地，脾脉在中，有病寄见尺寸两间，至下脉经之中，具定是非也。按脉之道，先别阴阳清浊，知部分，以次察声色，知病所苦所在，始按尺寸，观浮沉等四时之脉，以识病源也。平按：所生下《素问》有以治二字，新校正云：按《甲乙经》作知病所在，以治则无过。下无过二字，续此为句。与此正合。注尺寸分处袁刻作寸尺分处。）以治无过，以诊则不失矣。

　　（此以诊候知病源已，然后命诸针艾汤药等法疗诸病者，必有祛疾服灵之福，定无夭年损伤之罪，以其善诊则无失也。平按：《甲乙》治下有则字，不作无。）故曰：病之始起也，可刺而已；（以其善诊，病之始生，即以小针消息去之，不用毒药者，此则其微易散者也。）其盛，可待而衰也。（病盛不可疗者，如堂堂之阵，不可即击，待其衰时然后疗者，易得去之，如疟病等也。平按：而衰也《素问》、《甲乙》作衰而已。）故曰：因其轻而扬之，（谓风痹等，因其轻动，道引微针，扬而散之。）因其重而减之，（谓湿痹等，因其沉重，燔针按熨，渐减损也。平按：注湿痹袁刻误作滋痹。）因其衰而彰之。（谓癫狂等，取其衰时，彰泻去之也。）形不足者，温之以气；（谓寒瘦少气之徒，补其阳气也。）精不足者，补之以味。（五脏精液少者，以药以食五种滋味而补养之。）其高者，因而越之；（风热实于头胸，因泻越之。）其下者，引而竭之；（寒湿实于腰足，引泻竭之。）中满者，泻之于内；（气胀肠胃之中，可以泻之。）其有邪者， 以为汗；其在皮者，汗而发之；（ ，冷也。邪，肠胃寒热病气也。或入脏腑，或在皮毛，皆用针药，以调汗而出之也。平按HT 《素问》、《甲乙》作渍形二字，袁刻作清，今根据原抄作 。）

　　其悍者，按而投之；（ ，芳照反，急疾也。悍，胡旦反。禁其气急不散，以手按取，然后投针也。

