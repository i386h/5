<!-- { "loadSidebar": true } -->
　　（是其阳明之气热盛为病心乱故其身不知所为其言不识善恶以其五神失守故也。）仓廪所藏是门户不恶也。（脾胃之气失守。则仓廪不藏。以其咽口门户不自要约遂食于身不便之物也。）水泉不止是膀胱不藏也。（水泉小便也人之小便不能自禁者以 胞不能藏约故遗尿不止也。）得守者生失守者死。（如前之病神明不乱得守者生。其神明乱失守者死也之。）夫五脏身之强也。（五脏藏神。藏神为身主故是身之强也。）头者精明之府也。头惫视深精将夺矣。（头为一身之天天有日月人之头有二目五脏之精皆成于目故人之头为精明府所以精明将夺力极头倾视深力意视也惫蒲介反。）背者胸之府背曲肩随府将坏矣。（心肺二输在上当背太阳故背为胸府背曲肩随而乘胸臆将坏也之。）腰者肾之府转摇不能肾将惫矣。（肾在腰脊之中故腰不随肾将惫矣惫病也。）膝者筋之府屈伸不能行则偻跗筋将惫矣。（身之大筋聚结于膝膝之屈伸不能行则曲腰向跗皆是膝筋急缓故知筋将病也。）髓者骨之府也不能久立行则掉标骨将惫。（髓为骨液髓高则胫疼不能久立行则掉标战动即知骨将病矣。）得强则生失强则死。（摄养前之五府得身强者为生失者为死也。）岐伯曰反四时者有余为精不足为消。（上黄帝将问自说其义周备故岐伯言强之得失所以人虽失强反于四时得有余者则五脏精胜为生人之失强得不足者则五脏消损为死。）应大过不足为精有余为消。（寸口人迎相过一倍以上为应大过也大过得气不足则五脏精胜气过有余则热故五脏消损之也。）阴阳不相应病名曰关格。（人迎寸口四倍以上曰阴阳不相应不相应者阳气外格阴气内关之病也。）诊血脉者多赤多热多HT 痛多多黑为久痹多赤多黑多青皆见寒热也身痛面色微黄齿垢黄爪甲上黄黄瘅。（血脉者络脉也瘅音丹内黄病也。）诊目痛赤脉从上下者太阳病。（足太阳经从目内 上额故有赤脉从上下贯瞳子者太阳之络令人目痛当疗太阳。）从下上者阳明病。（手足阳明之经并从鼻至目内 故有赤脉从下上者阳明之络令目有痛当疗阳明之也。）从外走内者少阳病。（手足少阳经皆从目外来去于目锐 走于目内故有赤脉从外入目者少阳之络令目有痛当疗少阳。）诊寒热赤脉从上下至瞳子见一脉一岁死见一脉半一岁半死见二脉二岁死见二脉半二岁半死见三脉三岁死。（赤脉从上下者太阳之络也太阳络脉从上下至瞳子三脉一时至者至三年死乃至唯见一脉至一年死者三阳者太阳也太阳之气最大故独见者至一年死二阳者阳明也。至阳明有二络见其气不大故二年死一阳者少阳也至少阳有三络见其阳气少故得三年死也。）诊龋齿痛按其阳明之脉来有过者独热在左左热在右右热在上上热在下下热。（手阳明脉从左右手指上行入下齿中上至于鼻足阳明脉从鼻下行入上齿中下至左右足指手足二阳明脉有病经所部过时独热者二脉一葙独偏热也手足阳明独热在左葙者即左葙热也独热在右葙者即右葙热也得手阳明脉热即知下齿龋也足阳明左右得热准手阳明可知然得足阳明热即知上齿龋也独热在头在左为上在足在右为下准手则足之左右可知龋者上下牙齿肿痛或出脓血此皆因热风气所致故得热为候也据此正经两葙俱诊阳明即太阴两手俱有如何脾肺独出于右理必不然也。）婴儿病其头毛皆逆上者必死。（肾主于血肾腑足太阳脉上头以荣头毛婴儿血衰将死故头毛逆上也。）耳间青脉起者螈痛。（耳间青脉足少阳胆脉也婴儿无病则络陷有病则起起者螈痛之候也。）大便赤青辨食泄小者手足寒难已飧泄脉小手足温易已也。（婴儿大便所出青赤辨异者名曰飧泄飧音孙脉小手足冷者飧泄难已脉小为顺手足温阳气荣四末故易已也。）黄帝问曰何以知怀子之且生也岐伯曰身有病而无邪脉也。（以子在身故虽病其病之气不至于脉故无邪脉也。）黄帝问岐伯曰诊得心脉而急此为何病病形何如答曰病名心疝少腹当有形曰何以言之曰心为牡脏小肠为之使故曰少腹当有形黄帝曰善。（诊得心脉心为阳也急为寒也寒气在心太阳小肠故少腹有形形疝积者也。）黄帝曰诊得胃脉疝形何如岐伯曰胃脉实则胀虚则泄。（胃脉软弱为平今得胃气实脉即知胃中胀满若得胃气虚脉即知泄利胃虚故脉虚也。）曰病成而变何如。（人病成极变为他病未知变作何病之也。）曰风成为寒热。（风病在中成极变为诸寒热病也。）瘅成为消中。（瘅脾胃热也脾胃内热日久变为消中消中汤饮内消病也。）厥成为癫疾。（阳明热厥成极上实下虚变为癫疾也。）久风为飧泄。（春伤于风在肠胃之间日久变为泄利之病。）贼风成为疠。（贼风入腠不泄成极变为疠亦之谓大疾眉落鼻柱等坏之也。）病之变化不可胜数。（夫病变为他疾有斯五种若随心随物HT衍多端不可胜数但可以智量处调之取中纵医方千卷未足以为当之也。）黄帝曰有病厥者诊右脉沉左脉不然病主安在岐伯曰冬诊之右脉固当沉紧此应四时。（厥寒厥也左手不得沉紧得浮迟故曰不然也冬阴也右手亦阴也沉紧亦阴也冬时右手得沉紧之脉固当顺四时也。）左浮而迟此逆四时在左当主病诊在肾颇在肺当腰痛。（左阳也浮肺脉也冬时得左手肺脉虚邪来乘故肾病腰痛颇在于肺此即是左手有肺脉之也。）曰何以言之曰少阴脉贯肾上胃肓络肺今得肺脉肾为之病故肾为腰痛黄帝曰善。（肾脉足少阴从肾上膈入肺中故冬时左手得肺脉肾为腰痛也。）厥阴有余病阴痹。（足厥阴肝脉也脉循股阴入毛中环阴器上抵少腹故脉气有余者是其阴气盛故为阴痹者谓阴器中寒而痛。）不足病生热痹。（厥阴脉气虚者少阳来乘阴器中热而痛也痹痛之也。）滑则狐疝风。（厥阴脉气滑者阳气盛微热以其气盛微热乘阴故为狐疝风也风气也狐夜不得尿日出方得人之所病与狐同故曰狐疝一曰孤疝谓三焦孤腑为疝故曰孤疝也。）涩则病少腹积厥气也。（涩多血少气微寒以其厥阴多血少气有寒故少腹中血积厥气也。）少阴有余病皮痹隐轸。（少阴足少阴肾脉也从足涌泉上贯肝入归中肺主皮毛故少阴阴气有余病于皮痹又病皮中隐轸皮起风疾也。）不足病肾痹。（少阴之肺虚受寒湿之气入肾故为肾痹也。）滑则病肾风疝。

　　（少阴气虚太阳气乘微热故为肾风疝痛也。）涩则病积溲血。（气少微寒为血多为血积盛而 血。）太阴有余则病肉痹寒中。（足太阴脾脉也主肉故太阴盛以为肉痹寒中也。）不足病脾痹。（太阴不足即脾虚受邪故为脾痹也。）滑则病脾风疝。

　　（得足太阴脉滑则是脾虚阳明气乘故脾病风疝之也。）涩则病积心腹时胀满。（得太阴脉涩即少气微寒多血故为血积太阴脉注心中心腹时胀满也。）阳明有余病脉痹身时热。（胃足阳明脉正别上至脾入腹里属胃散而之脾上通于心故阳明有余不足心有病也心主于脉是以阳明有余为脉痹身时之热者也。）不足病心痹。（阳明气虚不足太阴乘故为心痹。）滑则病心风疝。（阳明气盛微热故心病风疝也。）涩则病积时善惊。（阳明气虚阴乘微寒血多为积积气时上冲心故喜惊之也。）太阴有余病骨痹身重。（足太阳膀胱脉也足太阳脉气有余盛乘于少阴少阴主骨今少阴病名曰骨痹寒湿在骨故身重之也。）不足病肾痹。（太阳虚而不足则少阴肾气使盛故为肾痹。）滑则为肾风疝。（太阳脉滑则阳盛微热乘肾肾病风疝之。）涩则病积善时癫疾。（诊得太阳脉涩则少气微寒多血下为血积也善积气时上冲头则为癫疾之也。）少阳有余病筋痹胁满。（足少阳胆脉也肝主筋也足少阳盛阴病故为筋痹肝病胁满也。）不足病肝痹。（阳虚阴盛故为肝痹也。）滑则病肝风疝。（得少阳滑者则少阳气盛微热乘肝故肝病风疝也。）涩则病积时筋急目痛。（得少阳脉涩少阳气少微寒多血为积也足少阳脉起目锐 故脉寒筋急目痛也。）

　　卷第十六·诊候之三

　　脉论

