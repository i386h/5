<!-- { "loadSidebar": true } -->
　　（权衡谓阴阳也以其阴阳之平平于气口之脉成九分为寸候五脏六腑之脉以决死生也。）饮食入于胃游洫精气上输于脾脾气散精上归于脾肺。（沟洫通水处也深八尺曰洫四尺曰沟饮食入胃津液游于肺中比之游洫精气上输与脾脾受气已上输与肺有字为洫与溢同从胃流气入脾非散溢也。）肺调水道下输膀胱。（肺以主气通津液浊者下行输与膀胱为溲也。）水精四布水精血气也肺行血气布于四脏也。五经并行合于四时五脏阴阳动静揆度此以为常。（四脏经脉并肺脏经以为五经也五脏经并行于气以外合四时之气内应五脏阴阳动静以应法度也揆应度应法度之也。）太阳藏独至厥喘虚气逆是阴不足阳有余也表里当俱泻取下输。（太阳足太阳即三阳也藏足少阴二阴者一腑藏肾与膀胱脉独至时厥而复喘虚而气逆虚者是阴气不足厥而喘者阳气有余也少阴不足微不足也太阳有余有余太也故微泻少阴使其不盛甚泻太阳使其平也所以表里俱取下输下谓是足少阴及足太阳下五输也。）阳明脏独至是阳气重并也当泻阳补阴取下输。（阳明足阳明也即二阳也藏足太阴三阴者也此一腑藏脾与胃脉独至寸口阳明为首兼太阴而至寸口者即阳气重并于阴故泻足阳明补足太阴也皆取下之五输也。）少阳独至是厥气也乔前卒大取下输少阳阳独至者一阳之过。（足少阳即一阳也少阳独至即是厥逆气至也少阳与厥逆气至是少阳盛而为过其络卒太在足外踝之上三寸乔脉付阳穴前以筋骨之间为下输也。）太阴藏传者用省真五脉气少胃气不平三阴也宜治下输补阳泻阴。（太阴足太阴也即三阴也脏谓脾脏也传输聚不营五即用省少也真五脏脉少于胃气故曰不本故太阴脉即是三阴者也如此即阴盛阳虚所以须补阳泻阴取下五输之也。）一阴独啸独啸少阴之厥也阳并于上血脉争张阴气归于肾宜治经络泻阳补阴。（足少阳从耳后入耳中出走耳前所以阳盛耳鸣故曰一阴独啸也肾主于耳肾脉少阴也阳盛耳鸣即知少阴厥逆阳盛于上阴气归下宜泻阳补阴经之脉之也。）二阴至厥阴之治也真虚 心厥气留薄发为白汗调食和药治在下输。（二阴少阴也真实也少阴之脉虚厥阴脉实虚者 心故厥气停薄于心发为白汗心液也如此可调于食可和于药可行针石于下五输别疗之也 居玄反色忿之也。）太阳藏何象三阳而浮。（太阳三阳也故脉象三阳之脉浮者是也。）少阳藏何象一阳滑而不实。（滑者阳气盛微热不实虚也。）阳明藏何象象心之太浮也。（象心脉太而浮也太者多少气之也。）太阴藏搏言其伏鼓也。（太阴之脉聚伏鼓动也。）二阴搏至肾沉不浮。（少阴之脉聚至沉于骨边不浮也。）

　　卷第十七（卷首缺，只余卷尾，篇目亦缺）·证候之一

　　平按：此篇自此五色之死也以上残缺，篇目亦不可考，故自心之合脉也至白如枯骨者死，从《素问·五藏生成》篇补入。自此五色之死也至针之缘而去也，见《素问》卷三第十《五藏生成》篇，又见《甲乙经》卷一第十五，惟编次小异。自目色赤至末，见《灵枢》卷十一第七十四《论疾诊尺》篇，又见《甲乙经》卷十二第四。

　　心之合，脉也；其荣，色也；其主，肾也。肺之合，皮也；其荣，毛也；其主，心也。肝之合，筋也；其荣，爪也；其主，肺也。脾之合，肉也；其荣，唇也；其主，肝也。肾之合，骨也；其荣，发也；其主，脾也。是故多食咸，则脉凝泣而变色；多食苦，则皮槁而毛拔；多食辛，则筋急而爪枯；多食酸，则肉胝 而唇揭；多食甘，则骨痛而发落，此五味之所伤也。故心欲苦，肺欲辛，肝欲酸，脾欲甘，肾欲咸，此五味之合，五脏之气也。（平按：《素问》作“此五味之所合也。五脏之气”，新校正云：“按全元起本云：此五味之合五脏之气也。连上文。

　　《太素》同。”）故色见青如草兹者死，黄如枳实者死，黑如炱者死，赤如 血者死，白如枯骨者死。（以上从《素问·五藏生成》篇补入。）此五色之死也。（兹，青之恶色也。炱音苔，谓草烟栖聚炱煤，黑之恶色也。 ，凝恶之血也。枯骨，白之恶色也。平按：《素问》之下有见字。）青如翠羽者生，黑如乌羽者生，赤如鸡冠者生，黄如蟹腹者生，白如豕膏者生，此五色见而生者也。此五者，皆病候不死者色也。（平按：《素问》黑如乌羽者生在白如豕膏者生下，见而生者也作之见生也。

　　《甲乙》羽下、冠下、腹下、膏下，均无“者生”二字。）生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝蒌；生于肾，如以缟裹紫，此五脏所生之荣也。

　　（缟，工道反，白练。此五者，皆是无病平人之色也。平按：《甲乙》楼作蒌，蒌下有实字。

　　《素问》荣上有外字《甲乙》同。）味当五脏：白当肺辛，赤当心苦，青当肝酸，黄当脾甘，黑当肾咸；（此言五味藏色所当也。平按：《素问》味上有色字。）故白当皮，赤当脉，黄当肉，青当筋，黑当骨。（此言五事五色所当也。平按：《素问》青当筋在黄当肉上。）诸脉者皆属于目，诸髓者皆属于脑，诸筋者皆属于肝，诸血者皆属于心，诸气者皆属于肺，此四肢八溪之朝夕也。（诸脉、髓、筋、血、气等五属血气，皆于四肢八溪朝夕往来。八溪，八脉也。

　　平按：《素问》肝作节。）故人卧血归于肝，肝受血而能视，足受血而能步，掌受血而能握，指受血而能捕。（人卧之时，肝、足、掌、手指四事，皆受作于四，能有所用也。平按：捕《素问》作摄。注指上手字，据经文肝足掌指四事，疑衍。）卧出而风吹之，血 而肤者为痹， 于脉者为泣， 于足者为厥，（出不覆身也。卧不覆身，为风所吹，寒风入腠，血寒凝聚，积肤为痹，积脉血涩，积足为厥。厥，逆也。平按：《素问》作凝。而肤，而字《素问》作于，应根据《素问》为允。）此五者，血行而不得反其故空，为厥痹。（此诸五者，为得寒邪，入血凝涩，不得流入空窍中，故聚为足厥之病。有三无五，五当字误也。平按：五《素问》作三，故空《素问》作空故，据本注，应根据《素问》为允。）人有大谷十二分，小溪三百五十四，名小十二关，此皆卫气之所留止，邪气之所容也，针之缘而去也。

　　（小曰溪，大曰谷，溪谷皆流水处也。故十二经脉名为大谷，三百六十五络名曰小溪，据前后体例，无五十四。手足十二大节，名十二关。此等溪谷关节，皆是气之行止之处，故为卫气所留，邪气所容，缘此针石行之，以去诸疾也。平按：小十二关《素问》作少十二俞，新校正云：“《太素》俞作关。”容《素问》作客。针之缘而去也《素问》作针石缘而去之。）

　　目色赤者病在心，白在肺，青在肝，黄在脾，黑在肾，黄色不可名者病在胸中。（恶黄之色不可譬喻言之，言之故不可名之也。平按：《甲乙》白青黄黑下均有色者病三字。）

　　卷第十九·设方

　　知古今

　　平按：此篇自篇首至末，见《素问》卷四第十四《汤液醪醴论》篇。

　　黄帝问于岐伯曰：为五谷汤液及醪醴奈何？（醪，汁泽酒。醴，宿酒也。此并拟以去病，为之奈何也？平按：《素问》无于岐伯三字。）岐伯对曰：必以稻米，炊之稻薪，稻米者完，稻薪者坚。曰此得之天之和，高下之宜，故能至完；伐取得时，故能至坚。（稻米得天之和气，又高下得所，故完。稻薪收伐得时，所以坚实，用炊以为醪醴，可以疗病者也。平按：曰此得上《素问》有“帝曰：何以然？岐伯”七字。之天之和《素问》作天地之和，至坚下有也字。）黄帝问于岐伯曰：上古圣人作汤液醪醴，为而不用何也？曰：上古圣人作为汤液醪醴者，以为备耳。夫上古作汤液，故为而弗服。（伏羲以上，名曰上古；伏羲以下，名曰中古；黄帝之时，称曰当今。上古之时，呼吸与四时合气，不为嗜欲乱神，不为忧患伤性，精神不越，志意不散，营卫行通，腠理致密，神清性明，邪气不入，虽作汤液醪醴，以为备拟，不为服用者也。平按：黄帝问于岐伯曰《素问》作帝曰。何也下《素问》有岐伯二字，上古作自古，作为作之作。）中古之世，德稍衰也，邪气时至，服之万全。（上古行于道德，建德既衰，下至伏羲，故曰稍衰也。帝王德衰，不能以神化物，使疵疠不起，嗜欲情生，腠理开发，邪气因入，以其病微，故服汤液醪醴。稍衰而犹纯，故因汤液而万病万全。）曰：今之世不必已何也？（不定皆全，故曰不必已也。平按：《素问》曰上有帝字。）曰：当今之世，必齐毒药攻其中， 石针艾治其外，形弊血尽而功不立者，何也？（广前问意。问意曰：良药可以养性，毒药以疗病。黄帝不能致德，邪气入深，百性疾甚，尽齐毒药以攻其内， 石针艾以疗其外，外则形弊，内则血气尽，而形不愈，其意何也？平按：《素问》曰上有岐伯二字，外下有也字及帝曰二字。）曰：神不使。何谓神不使？（人之神明有守，以营于身，即为有使也。平按：曰上《素问》有岐伯二字，何谓上有帝曰二字。）曰：针石者，道也。精神越，志意散，故病不可愈也。（针石道者，行针石者须有道也。有道者神不驰越，志不异求，意不妄思，神清内使，虽有邪客，服之汤液醪醴万全也。平按：《素问》曰上有岐伯二字，越作不进，散作不治。新校正云：“按全元起本云：精神进，志意定，故病可愈。《太素》云：精神越，志意散，故病不可愈。”与此正同。）今精坏神去，营卫不可复收。（今时五脏精坏，五神又去，营卫之气去而不还，故病不愈。）

　　何者？视欲无穷而忧患不止，故精气施坏，营涩卫除，故神去之，而病之所以不愈也。（以下释前精坏神去、营卫不行所由也。一则纵耳目于声色，乐而不穷；二则招忧患于悲怨，苦而不休。

　　天之道也，乐将未毕，哀已继之。故精气施坏，营涩卫除，神明去身，所以虽疗不愈也。故无恒愚品，不可为医作巫，斯之谓也。平按：视《素问》作嗜。施《素问》作弛。营涩《素问》作荣泣。病下《素问》无之所以三字。）

　　卷第十九·设方

　　知要道

　　平按：此篇自篇首至末，见《灵枢》卷七第四十五《外揣》篇，又见《甲乙经》卷五第七。

