<!-- { "loadSidebar": true } -->
　　黄帝曰：余闻《九针》九篇，余亲受其调，颇得其意。夫九针者，始于一而终于九，然未得其要道也。（九篇，谓《九针》章别即为篇，非是一部总有九篇也。调，谓一同指归。要道，谓浑一之妙也。）夫九针者，小之则无内，（九针之道，小之有内，则内者为小，针道非小也。故知针道小者，小之穷也。）大之则无外，（针道之大有外，者为大，针道非大也。故知针道大者，大之极也。）深不可为下，（针道之深，更有下者，则针道非深。故知针道深者，深之深。）高不可为盖，（针道之高，更有高者，则针道有盖。故知针道高者，高之高。平按：《甲乙》无深不可为下二句。）恍惚无穷，流溢亡极，余知其合于天道人事四时之变也，（穷之更妙，故不可穷也。极之愈巧，故亡极也。天道人事四时之变既然，余知针道与之同者也。）然余愿闻杂之毫毛，浑束为一，可乎？（余知针理与道，变似万端，而愿参之同毫厘之细，浑之若众妙之一也。同毫厘之细，有神使之明；若众妙之一，得万事之毕。平按：《灵枢》愿下无闻字，杂作 。《甲乙》余上无然字，愿下无闻杂之毫毛五字，束作求。）岐伯曰：明乎哉问也，非独针焉，夫治国亦然。（毫细浑一人道，用之针液，可以遐年，以之保国，可以延祚，非大圣之明，孰能问此？平按：《灵枢》针下有道字。《甲乙》无此一段。）

　　黄帝曰：余闻针道，非国事也。（针道去病存己，国事即先人后己，存身与利人两异，恐针道非理国之要。平按：《灵枢》余下有愿字。《甲乙》无此一段。）岐伯曰：夫治国者，夫唯道焉，非道，何可小大深浅杂合而为一乎哉？（理国，安人也。针道，存身也。安人之与存身，非道不成，故通两者浑然为一也。两者通道，故身国俱理耳。夫积小成大，故小大不可异也；益浅为深，故深浅不可殊也。针道者，即小与浅也；理国者，即大与深也。所以通为一，即针道理国得其妙也。平按：《甲乙》无夫治国者四字，杂作离。）黄帝曰：愿卒闻之。岐伯曰：日与月焉，水与镜焉，鼓与响焉。（以下设日月水镜鼓响六譬，欲穷存身安人微妙之道。）夫日月之明，不失其彰，水镜之察，不失其形，鼓响之应，不后其声，治则动摇应和，尽得其情。（针药有道，故浑一而用巧；理国有道，故政同而理能。是以针药正身，即为内也；用之安人，即为外也。内，譬日月水镜鼓响者也；外，譬光影形象音声者也。针法存身和性，即道德者也；摄物安人，即仁义者也。故理身理国，动摇应和，尽和群生之情，斯乃至真之道也。不后者，同时者也。平按：彰《灵枢》作影，根据本注亦宜作影。治则动摇应和《灵枢》作动摇则应和。自上节黄帝曰愿卒闻之至尽得其情，《甲乙》无。）黄帝曰：窘乎哉！照照之明，不可蔽也。其不可蔽者，不失阴阳也。

　　（以阴阳察于内外，故照照不可蔽者也。平按：《灵枢》照照作昭昭。）合而察之，切而验之，见而得之，若清水明镜，不失其形也。（以内外合而察之，以志意切而取验，故得之见而得之，见得之明，若水镜之明，不相失之也。）五音不彰，五色不明，五脏波荡，（五音、五色，即外也；五脏，即内也。以五脏神性波荡，故音色不彰明。）若是则外内相袭，若鼓应桴，响之应声，影之似形也。（举此三譬以晓物情也。袭者，因也。鼓、声与形为内，近也；桴、影及响为外，远也。平按：《灵枢》鼓下有之字。自黄帝曰窘乎哉至似形也，《甲乙》无。）故远者司外揣内，近者司内揣外，（远者所司在外，以感于内，近者所司在内，以应于外，故曰揣也。

　　揣，度也。）是谓阴阳之极，天地之盖，请藏之灵兰之室，弗敢使泄。（是为阴内阳外感应之极理，以是天地足盖，无外之大，故请藏灵兰室宝而重之。平按：《灵枢》泄作泄，下有也字。《甲乙》无请藏之以下十一字。）

　　卷第十九·设方

　　知方地

　　平按：此篇自篇首至末，见《素问》卷四第十二《异法方宜论》篇，又见《甲乙经》卷六第二，又见日本《心医方》卷一《治病大体》第一。

　　黄帝问于岐伯曰：医之治病也，一病而治各不同，皆愈何也？岐伯曰：地势使然。（五方土地各异，人食其土，生病亦异，疗方又别。圣人量病所宜，一病合以余方，疗之皆得愈者，大圣之巧。平按：《素问》然下有也字，《医心方》无。《甲乙》无此一段。）故东方之域，天地之法始生也，鱼盐之地，滨海旁水，其民嗜鱼而食咸，皆安其处，美其食，（天地之法，东方为春，万病始生之方也。人生鱼盐之地，故安其处，美其食也。平按：法《素问》作所，《医心方》作法。盐原抄本省作 ，《医心方》作 ，按《史记·货殖传》注： ，谓盐。直用不炼为 。《素问》作盐，取人易解，谨根据《素问》作盐。《甲乙》东方上无故字，东方下无之域至之地十三字。嗜鱼《素问》作食鱼。食咸《素问》作嗜咸，《甲乙》、《医心方》同。《甲乙》无“皆安其处美其食”七字，《医心方》同。）鱼者使人热中，盐者胜血，故其民皆黑色疏理，（鱼性是热，故食之令人热中。盐，水也。血者，火也。水以克火，故胜血而人色黑也。平按：盐《甲乙》作咸，《医心方》作。）故其病皆为痈疡，其治宜砭石，故砭石者亦从东方来。（热中疏理之人，多生痈疡病也。

　　疡，养良反，疮也。砭铁破痈已成，冷石熨其初起，此言东方病异疗。平按：为痈疡《甲乙》作多壅肿，无故砭石下九字。）西方者，金玉之域，沙石之处也，天地之所收引也，其民陵居而多风，水土刚强，其民不衣而叠篇，其民笮食而脂肥，故邪不能伤其形体，其病皆生于内，其治宜毒药，毒药者亦从西方来。（笮，诈白反。西方金，亦金玉之所出，故为金玉之域也。西方为秋，故为万物收引之方也。不衣者，不以绵为衣，而以叠篇其身。食物皆压笮磨碎，不以完粒食之。人多脂肥，腠理致密，风寒暑湿外邪不伤，而为饮食男女内邪生病，故宜用毒药攻之。平按：叠篇《素问》作褐荐，按《史记·货殖传》索隐云：叠，毛织也。《医心方》亦作叠篇，旁注云：篇，竹草也。笮食《素问》、《甲乙》作华食，《医心方》作笮食，注与杨注同。又注压上袁刻脱皆字。）

　　北方者，天地所闭藏之域也，其地高陵居，风寒冰冻，其民乐野处而乳食，脏寒生病，其治宜灸 ，灸 者亦从北方来。（北方为冬，故为万物闭藏之方也。北方其地渐高，是阴中之阴。故风寒也。所乐之处既于寒，所美之食非温，故五脏寒而生病，宜以灸 。 ，烧也，而悦反。有本冻为湖，量北方无湖也。平按：冰冻《素问》、《甲乙》作冰冽。生病，《素问》病上有满字。）南方者，天地所养长，阳气之所盛处也，其地污下，水土弱，雾露之所聚也，其民嗜酸而食 ，故其民致理而色赤，其病挛痹，其治宜微针，故九针者亦从南方来。（南方为夏，万物养长，阳盛之方也。阳中之阳，其地渐下，故水土弱，雾露之所聚也。污下，湿也。 ，快付反，义当腐。南方为火，色赤，故人多赤色也。以居下湿，多挛痹病，故宜用九针也。平按：《素问》阳下无气字，地污下作地下，《甲乙》同，《医心方》作地洼下，旁注云：洼，与瓜反。食 《甲乙》作食臊，《素问》新校正云：“全元起云：食鱼也。”）中央者，其地平以湿，天地所生物色者众，（中央为土，故其地平湿，中土之所生物色多。平按：物色者众《素问》作万物也众，《甲乙》作物者众。）其民食杂而不劳，故其病多痿厥寒热，其治宜导引按跷，故按跷亦从中央出。（跷，巨绍反。人之食杂则寒温非理，故多得寒热之病；不劳则血气不通，故多得痿厥之病。故导引按跷则寒热咸和，血气流通。此非但愈斯二疾，万病皆可用之。跷，又九绍反，举平也。平按：其治宜导引按跷《医心方》作道引，无按跷二字。故按跷《素问》作导引按跷。）故圣人杂合以治，各得其所，故治所以异而病皆愈者，得病之情，知治之大体也。（五方水土生病不同，随疗各异，圣人即知一病为众药所疗，故以所宜为工，得疗病之大体也。平按：得其所下《素问》、《甲乙》、《医心方》均有宜字，根据本注亦应有宜字。）

　　卷第十九·设方

　　知形志所宜

　　平按：此篇自形乐志苦至出气恶血，见《素问》卷七第二十四《血气形志篇》，又见《灵枢》卷十二第七十八《九针论》，又见《甲乙经》卷六第二，又见日本《医心方》卷一《治病大体》第一。自阳明多血气至末，《素问》《灵枢》见同前篇。又自阳明多血气至少阴少血多气，《灵枢》卷十第六十五《五音五味》篇亦有此文。

　　形乐志苦，病生于脉，治之以灸刺；（形，身之貌也。志，心之志也。心以主脉，以其心劳，邪气伤脉，心之应也，故以灸刺补泻脉病也。）形苦志乐，病生于筋，治之以熨引；（形苦筋劳，邪气伤筋，肝之应也，筋之病也医而急，故以熨引调其筋病也。药布熨之引之，使其调也。平按：形苦志乐一段《素问》在形乐志乐一段下。）

　　形乐志乐，病生于肉，治之以针石；（形志俱逸，则邪气客肉，脾之应也，多发痈肿，故以砭针及石熨调之也。 《山海经》曰：高氏之山，其上多玉，有石可以为砭针。堪以破痈肿者也。平按：注多发痈肿，肿字袁刻误作脾。）

　　形苦志苦，病生于咽喝，治之以药；（形志俱苦劳气，客邪伤气，在于咽喝，肺之应也。喝，肺喘声也。有本作渴。故疗之汤液丸散药之也。平按：咽喝《素问》作咽嗌，《甲乙》作困竭。

　　药《素问》作百药，《灵枢》、《甲乙》作甘药，《医心方》引《太素》仍作药。）形数惊恐，筋脉不通，病生于不仁，治之以按摩醪药，是谓五形。（惊恐主肾，形多惊惧，邪客筋脉，筋脉不通，肾之应也，痛生筋脉皮肤之间，为痹不仁，故以按摩醪醴。五形，言陈其所宜也。平按：《素问》筋脉作经络，五形下有志也二字。

