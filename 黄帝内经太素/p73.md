<!-- { "loadSidebar": true } -->
　　刺寒反之。平按：自刺热厥者留针反为寒至一刺者阳也《甲乙·针道终始》篇无此二段。）久病者邪气入深，刺久病者，深内而久留之，间日而复刺之，先调其左右，去其血脉，刺道毕矣。（病久益深，物理之恒，故非深取久留，不可去之。邪气不能速出，故须间日而取。取之气调左右，血络刺而去之，可谓尽刺之理者也。平按：刺久病者《灵枢》、《甲乙》作刺此病者。）凡刺之法，必察其形气，形肉未脱，少气而脉又躁，躁厥者，必为缪刺之，（以下缪刺之法也。形肉未脱，察其形也。少气，察其气也。脉躁，察其脉也。有此三种所由，必须缪刺大络，左刺右，右刺左也。）散气可收，聚气可希。（希，散也。缪刺之益，正气散而收聚，邪气聚而可散也。平按：希《灵枢》、《甲乙》作布，恐原抄传写之误。）深居静处，（为针调气，凡有六种。深□□□□□□静。一也。）与神往来，（去妄心，随作动。二也。平按：与《灵枢》、《甲乙》作占。注随作二字袁刻缺，此本尚完。）闭户塞牖，魂魄不散，（去驰散，守魂魄。三也。）专意一神，精气不分，（去异思，守精神。四也。平按：不分《灵枢》、《甲乙》作之分。）无闻人声，以收其精，（去异听，守精气。五也。）必一其神，令之在针，浅而留之，微而浮之，以移其神，气至乃休。（休，平和也，平针下和气。六也。平按：令之在针《灵枢》、《甲乙》作令志在针。微而浮之下原抄缺半行，细玩残缺处，中间笔画甚重，应是大字经文，谨根据《灵枢》、《甲乙》补入“以移其神，气至乃休”八字。）男内女外，坚巨勿出，谨守勿内，是谓得气。（男者在家，故为内也。女者出家，故为外也。是男为内气，女为外气。针下得男内气，坚巨勿令出也。得女外气，谨守勿令入内也。平按：男内女外《灵枢》注云：有作男外女内。

　　《甲乙》作男女内外。巨《灵枢》、《甲乙》作拒。）

　　卷第二十二·九针之二

　　三变刺

　　平按：此篇自篇首至末，见《灵枢》卷二第六《寿夭刚柔》篇，又见《甲乙经》卷十第一。

　　黄帝问曰：余闻刺有三变，何谓三变？伯高答曰：有刺营者，有刺卫者，有刺寒痹之留经者。

　　黄帝问曰：刺三者奈何？（平按：《灵枢》三下有变字。）伯高曰：刺营者出血，刺卫者出气，刺寒痹者内热。（刺营见血，出恶血也；刺卫见气，出邪气也；刺痹见热，故曰三变。寒温之气停留于经络，久留针使之内热，以去其痹也。平按：注寒温，温字恐系湿字传写之误。）黄帝问曰：营卫寒痹之为病奈何？伯高答曰：营之生病也，寒热少气，血上下行。卫之生病也，气痛时来时去，怫忾贲响，风寒客于肠胃之中，寒痹之为病也，留而不去，时痛而皮不行。（怫忾，上扶物反，下 气反，气盛满貌。贲响，腹胀貌也。平按：气痛时来时去《灵枢》作气通时来时去，《甲乙》作气血时来去。皮不行《灵枢》、《甲乙》作皮不仁。）黄帝问曰：刺寒痹内热奈何？伯高曰：刺布衣者必火 ，刺大人者药熨之。

　　（平按：《灵枢》、《甲乙》必火 作以火 之，药上有以字。）黄帝问曰：药熨之奈何？伯高曰：用醇酒二十升，蜀椒四升，干姜一升，桂一升，（平按：醇酒，二十升《灵枢》作二十斤。蜀椒，四升《灵枢》、《甲乙》作一升。干姜，一升《灵枢》作一斤。桂一升《灵枢》作桂心一斤。）凡四种，皆 咀，渍酒中。用绵絮一斤，细白布四丈，（平按：《甲乙》皆 咀作各细咀，渍酒中作着清酒中，四丈下有二尺二字。）皆并内酒中。置酒马矢温中，盖封涂、勿使泄。（平按：温《灵枢》、《甲乙》作 。盖《甲乙》作善。《甲乙》泄上有气字。）五日五夜，出布绵絮，曝干复渍，以尽其汁。（平按：《甲乙》絮上无绵字。《灵枢》曝干下有之干二字。）每渍必 其日，乃出干。（平按：乃出干，《灵枢》干下重一干字，《甲乙》作乃出布絮干之。）并用滓与绵絮，复布为复巾，长六七尺，为六七巾。

　　（平按：与绵絮复布为复巾长六七尺为六七巾《甲乙》作与絮布长六七尺为六巾。）即用之生桑炭灸巾，以熨寒痹所刺之处，（平按：《甲乙》所刺作所乘。）令热入于病所，（平按：《灵枢》、《甲乙》入下有至字。）寒复灸巾以熨之，三十遍而止。即汗出，灸巾以拭身，（平按：《灵枢》作汗出以巾拭身。）亦三十遍而止。起步内中，无见风。每刺必熨如此法，病已矣，此所谓内热者也。（酒、椒、姜、桂四物，性热又泄气，故用之熨身，皮腠适而可刺也，此在冬日血气不流之时，熨之令通也。 ，弗禹反。咀，才与反。 咀，谓调粗细分等也。 ，祖赖反，一日周时也。平按：如此法病已矣，《灵枢》、《甲乙》无法字。矣《甲乙》作失。）

　　卷第二十二·九针之二

　　五刺

　　平按：此篇自篇首至末，见《灵枢》卷二第七《官针》篇，又见《甲乙经》卷五第二。

　　凡刺有五，以应五脏。一曰半刺，半刺者，浅内而疾发针，令针伤多，如拔发爪，以取皮气，此肺之应。（凡刺不减一分，今言半刺，当是半分，故以拔发爪，欲令浅刺，多则恐伤气也。平按：毋令针伤多《灵枢》、《甲乙》作无针伤肉。发爪《灵枢》作毛状，取上无以字。《甲乙》爪作状。）二曰豹文刺，豹文刺者，刺左右前后针之，中脉为故，以取经络之血者，此心之应也。（左右前后针 ，状若豹文，故曰豹文刺也。中经及络，以出血也。平按：《灵枢》、《甲乙》左右上无刺字。）三曰关刺，关刺者，直刺左右，尽筋上，以取筋痹，慎无出血，此肝之应也，或曰开刺，一曰岂刺。（刺关身之左右，尽至筋上，以去筋痹，故曰关刺，或曰开刺也。平按：开刺《灵枢》作渊刺，《甲乙》同，惟或曰渊刺又曰岂刺八字，在四曰合刺之下。）四曰合刺，合刺者，左右鸡足，针于分肉之间，以取肌痹，此脾之应也。（刺身左右分肉之间， 如鸡足之迹，以合分肉间之气，故曰合刺也。平按：合刺《灵枢》、《甲乙》作合谷刺。）五曰输刺，输刺者，直入直出，深内之至骨，以取骨痹，此肾之应也。（根据于输穴，深内至骨，以去骨痹，故曰输刺也。平按：输刺《甲乙》作 刺。）

　　卷第二十二·九针之二

　　五脏刺

　　平按：此篇自篇首至末，见《灵枢》卷五第二十《五邪》篇，又见《甲乙经》卷九自第三至第八等篇。

　　邪在肺，则病皮肤寒热，上气，喘，汗出，咳动肩背。（肺病有五。平按：皮肤下《灵枢》有痛字，《甲乙》有痛发二字。）取之膺中外输，背三椎五椎之旁，以手疾按之快然，乃刺之，取之缺盆中以起之。（膺中内输，在膺前也。膺中外输，肺输也，在背第三椎两旁，心输在第五椎两旁，各相去三寸，按之快然，此为输也。肺之五病，取于肺输及肺缺盆中也。平按：输《灵枢》作，《甲乙》作俞。三椎五椎《灵枢》作三节五脏，《甲乙》无五椎二字。以起之《灵枢》、《甲乙》作以越之。）邪在肝，则两胁中痛，寒中，恶血在内行者，善螈节时肿。（肝病有四也。

　　平按：则两胁中痛《甲乙》作则病两胁中痛。行者善螈节时肿《灵枢》作行善掣节时脚肿，《甲乙》作节时肿善螈。）取之行间以引胁下，（行间，足厥阴脉荥，肝脉也，在大趾间。肝在胁下，故引两胁下痛，与《明堂》少异也。）补三里以温胃中，（三里，足阳明胃脉。人病寒中，阳虚也。故取三里补足阳明，即胃中温也。）取血脉以散恶血，（恶血在内上下行者，取其病处脉血见者，刺而散之也。）取耳间青脉以去其痹。（耳间青脉，附足少阳脉 脉，一名资脉，在耳本，如鸡足青脉络，刺出血如豆，可以去痹也。平按：痹《灵枢》作掣，《甲乙》作 。注附袁刻作跗。）

　　邪在脾胃，则肌肉痛。阳气有余，阴气不足，则热中、善饥；阳气不足，阴气有余，则寒中、肠鸣、腹痛；阴阳俱有余，若俱不足，则有寒有热，皆调于三里。（阳气，即足阳明也。阴气，即足太阴也。此脾之七病，皆取三里以行补泻，故曰调之。平按：则肌肉痛《灵枢》、《甲乙》作病肌肉痛。善饥袁刻误作善肌。皆调于三里《甲乙》作皆调其三里。）邪在肾，则骨痛阴痹。阴痹者，按如不得，腹胀腰痛，大便难，肩背颈项痛，时眩。取之涌泉、昆仑，视有血者尽取之。（涌泉，足少阴脉井，足心陷中，屈足卷趾宛中。昆仑，足太阳经，在外踝后跟骨上陷中。肾之痹病，皆取此二穴，刺去血也。平按：则骨痛《灵枢》、《甲乙》作则病骨痛，按如不得作按之而不得。颈项痛《甲乙》作颈项强痛。）邪在心，则病心痛，喜悲，时眩仆。视有余不足而调之其输。（心病三种，皆调其手心主经脉之输也。平按：《甲乙》喜悲作善悲，而调之其输作而调其俞。）

　　卷第二十二·九针之二

　　五节刺

　　平按：此篇自篇首至末，见《灵枢》卷十一第七十五《刺节真邪》篇。自黄帝曰刺节言振埃至血变而止，见《甲乙经》卷九第三。自黄帝曰刺节言发 至必应其针，见《甲乙经》卷十二第五。自黄帝曰刺节言去爪至故命曰去爪，见《甲乙经》卷九第十二。自黄帝曰刺节言彻衣至疾于彻衣，见《甲乙经》卷七第一。自黄帝曰刺节言解惑至疾如解惑，见《甲乙经》卷十第二。

　　黄帝问于岐伯曰：余闻刺有五节奈何？岐伯对曰：固有五节：一曰振埃，二曰发 ，三曰去爪，四曰彻衣，五曰解惑。（节，约也，谓刺道节约也。此言其名也。平按：固有五节，固字袁刻作刺。）黄帝曰：子言五节，余未知其意。岐伯曰：振埃者，刺外经，去阳病也。（以下言刺道五节之意也。外经者，十二经脉入腑脏者以为内经，行于四肢及皮肤者以为外经也。平按：外经，经字《灵枢》无。）发 者，刺腑输，去腑病也。（六腑三十六输，皆为腑输也。）去爪者，刺关节之支络也。（关，四肢也。四关诸节，人余大节也。支络，孙络也。平按：关袁刻误作开。注人余恐系人身之误。）彻衣者，尽刺诸阳之奇输也。（诸阳奇输，谓五十九刺，故曰尽也。）解惑者，尽知调阴阳，补泻有余不足，相倾移也。

　　（泻阴补阳，泻阳补阴，使平，故曰相倾移也。）

