<!-- { "loadSidebar": true } -->
　　黄帝曰：刺节言振埃，夫子乃言刺外经去阳病，余不知其所谓也，愿卒闻之。岐伯曰：振埃者，阳气大逆，满于胸中，烦 肩息，大气逆上，喘喝坐伏，病恶埃烟，KT 不得息，（以下问答解释五刺节义。埃，尘微也。谓此三种阳疾，恶于埃尘烟气，其病令人气满闭塞，得喘息，言其埃也。KT 音噎也。平按：《灵枢》、《甲乙》大逆下有上字，烦 作愤 。病恶埃烟《甲乙》作病咽噎不得息。）请言振埃而疾于振埃也。（以上言其振埃也。刺之去病，疾于振埃，故曰振埃也。

　　平按：而《灵枢》作尚。）黄帝曰：善。取之何如？岐伯曰：取之天容也。（天容，在耳下曲颊后，足少阳脉气所发也。）黄帝曰：其咳上气穷 胸痛者，取之奈何？岐伯曰：取之廉泉也。（ 音屈。穷 ，气不申也。廉泉，在颔下结喉上也。廉，敛盐反。）黄帝曰：取之有数乎？岐伯曰：取天容者，无过一里而止。取廉泉者，血变而止。黄帝曰：善。（一里，一寸也。故《明堂》刺天容□一寸也。平按：无过一里而止《灵枢》作无过一里，《甲乙》作深无一里。）

　　黄帝曰：刺节言发 ，余未得其意。夫发 者，耳无所闻，目无所见。夫子乃言刺腑输，何使然？愿闻其故。（ ，莫东反，谓目不明也。平按：输《甲乙》作俞。腑输下《灵枢》有去腑病三字，何下有输字，《甲乙》同。）岐伯曰：妙乎哉问也。此刺之约，针之极也，神明类也，（刺节发 ，谓□刺去 者也。神明，谓是耳目去 得明，故曰神明类也。）口说书卷，犹不敢及也，（发 愈疾之速得于神，言书所不及也。平按：敢《灵枢》作能。）请言发 ，尚疾于发 也。

　　（岐伯望请自言发 之速也。）黄帝曰：善。愿手受之。（平按：《灵枢》作愿卒闻之。）岐伯曰：刺此者，必于日中，刺其听宫，中其眸子，声闻于耳，此其输也。（平按：《甲乙》日中作白日中，听宫作耳听，注：一作听宫。声闻于耳，耳作外。）黄帝曰：善。何谓声闻于耳？岐伯曰：邪刺以手坚按其两鼻窍而疾偃，其声必应于针也。（平按：《甲乙》邪刺作已刺，而疾偃其声作令疾偃其声，必应于针作必应于中。）黄帝曰：善。此所谓弗见为之而无目视，见而取之神明得者矣。（日中正阳，故开耳目，取日中也。手太阳脉支者，至目锐 ，却入耳中。手足少阳脉支者，从耳后入耳中，出走耳前，至目锐 。故此三脉皆会耳目听宫，俱连目中眸子。眸子，目中瞳子也。刺听宫输时，朦胧速愈，故得声闻于耳也。针听宫时按鼻仰卧者，感气合出于耳目，即耳通目明矣。此之妙者，得之于神明，非由有目而见者也。）

　　黄帝曰：刺节言去爪，夫子乃言刺关节之支络，愿卒闻之。岐伯曰：腰脊者，身之大关节也。

　　股者，人之所以趋翔也，茎垂者，中身之机，阴精之候，津液之道也。（爪，谓人之爪甲，肝之应也。肝足厥阴脉循于阴器，故阴器有病，如爪之余，须去之也。或水字错为爪字耳。腰脊于手足关节为大，故曰大关节也。阴茎在腰，故中身。阴茎垂动有造化，故曰机也。精从茎中出，故为阴精□□为津液道也。平按：去爪《甲乙》作去衣。股 者《灵枢》作肢胫者。茎垂者《甲乙》作茎睾者。中身之机《灵枢》、《甲乙》作身中之机。注阴精下所缺二字，据经文应作之候二字。）故饮食不节，喜怒不时，（饮食不节，言饮食过度。言其喜怒不时，反春夏也。）津液内溢，乃下溜于KT ，（言饮食多，水溢，流入阴器囊中也。KT 音高。平按：《甲乙》作津液内流而下溢于睾。《灵枢》溜作留。）水道不通，日大不休，俯仰不便，趋翔不能，此病荥然有水，不上不下，（水道既闭，日日长大也。荥然，水聚也。不上者，上气不通。不下者，小便及气下不泄也。平按：日大不休《甲乙》作炅不休息。注小便，袁刻小误作水。） 石所取，形不可匿，常不得蔽，故命曰去爪。黄帝曰：善。

　　（以下言去爪也。蔽，塞也。言下 针，使水形不得匿而不通，不常闭塞。平按： 《灵枢》作铍，《甲乙》常作裳故，命曰作名曰。）

　　黄帝曰：刺节言彻衣，夫子乃言尽刺诸阳之奇输，未有常处也，愿卒闻之。岐伯曰：是阳气有余而阴气不足，阴气不足则内热，阳气有余则外热，与热相薄，热于怀炭，外重丝帛衣，不可近身，又不可近席，腠理闭塞不汗，舌焦唇槁腊，嗌干欲饮，不让美恶也。（脏之阴气在内，腑之阳气在外。阴气在外，阴气不足，阳乘之，故内热薄停也。重丝帛衣，复衣也。腊，肉干也。内热甚渴，故饮不择美恶也。腊，性亦反。平按：与热相薄《灵枢》作内热相薄，《甲乙》作两热相薄。外重丝帛《灵枢》作外畏绵帛，《甲乙》无此句。《甲乙》衣下有热字，又不可近席作身热不可近席。《灵枢》不汗作则汗不出，《甲乙》作而不汗。槁腊《甲乙》作稿HT ，注云：“《黄帝古针经》作稿腊。”嗌干欲饮《灵枢》作干嗌燥。饮下《甲乙》无不让美恶也五字。）黄帝曰：善。取之奈何？岐伯曰：取之其府大杼三 ，有刺中膂以去其热，（大杼、内输，皆是足太阳脉气所发，泻阳气之要穴也。平按：其府《灵枢》、《甲乙》作天府。有刺《灵枢》作又刺。）补手足太阴以出其汗，热去汗希，疾于彻衣。黄帝曰：善。（手太阴主气，足太阴主谷气。此二阴气不足，为阳所乘，阴气不泄以为热病，故泻盛阳，补此二阴，阳去二阴得实，阴气得通流液，故汗出热去得愈，疾于彻衣，故曰彻衣也。平按：以出其汗《灵枢》、《甲乙》作以去其汗。希《灵枢》作稀，《甲乙》作 。）

　　黄帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，虚者不足，实者有余，大风，（谓是痱风等病也。）轻重不得，倾侧宛伏，（手足及身不能倾侧也。宛，谓宛转也。）不知东西，又不知南北，（心无知也。平按：《甲乙》作不知东西南北。）乍上乍下，乍反复，颠倒无常，甚于迷惑。（志昏性失也。平按：乍反复《灵枢》作乍反乍复，《甲乙》无乍字。）黄帝曰：善。取之奈何？岐伯曰：泻其有余，补其不足，阴阳平复，用针若此，疾如解惑。（尽知阴阳虚实，行于补泻使和也。）黄帝曰：善。

　　请藏之灵兰之室，不敢妄出也。（灵兰之室，黄帝藏书之府，今之兰台故□者也。）

　　卷第二十二·九针之二

　　五邪刺

　　平按：此篇自篇首至末，见《灵枢》卷十一第七十五《刺节真邪》篇。又自黄帝曰余闻刺有五邪至真气存，见《甲乙经》卷五第二。自请言解论至此所谓引而下之者也，见《甲乙经》卷七第三。自大热偏身至所谓推而散之者也，见《甲乙经》卷七第二。自黄帝曰有一脉生数十病者至末，见《甲乙经》卷十第一下编。惟自当是之时善行水者以下至末，袁刻及别抄本均缺，平从日本仁和寺宫御所藏残卷十三纸中检出补入，经文杨注缺而复完，洵堪宝贵也。

　　黄帝曰：余闻刺有五邪，何谓五邪？岐伯曰：疾有时痈者，有容大者，有狭小者，有热者，有寒者，是谓五邪。黄帝曰：刺五邪奈何？岐伯曰：凡刺五邪之方，不过五章，瘅热消灭，肿聚散亡，寒痹益温，小者益阳，大者必去，请道其方。（五法须别为章也。瘅，热病也，音丹。平按：时痈《灵枢》、《甲乙》作持痈。有容大者，有狭小者，《甲乙》无容、狭二字。）凡刺痈邪无迎陇，（陇，大盛也。痈之大盛将有脓，不可迎而泻之也。平按：无迎陇上《甲乙》有用铍针三字。）易俗移性不得脓，诡道更行，行去其乡，不安其处所乃散亡。（易其常行法度之俗，移其先有寒温之性，更量脓之所在，上下正旁，以得为限，故曰去其乡，不安于处一，病乃散亡也。平按：诡《灵枢》作脆，《甲乙》作越。行字《灵枢》、《甲乙》不重。处所，处字袁刻脱。

　　注处一恐是一处传写之误。）诸阴阳过痈所者，取之其输泻之。（诸阴阳之脉过痈所者，可取痈之所由之输泻之也。平按：过《甲乙》作遇，《灵枢》痈下无所字。）凡刺大邪，曰以小泄，夺有余，乃益虚， 其道，针干其邪肌肉亲，（大邪者，实邪也，行泻为易，故小泄之，益虚取和也。于针之道，战谨肃，以针干邪，使邪气得去。肌肉相附也。亲，附也。平按：大邪下《甲乙》有用锋针三字。《灵枢》 其道作剽其通。《甲乙》 作标。《灵枢》、《甲乙》无干字，袁刻干作于，注同。）

　　视之无有反其真。（视邪气无有，反其真气乃止也。平按：反其真《甲乙》作乃自真道四字。）

　　刺诸阳分肉间。（刺大邪所在也。）凡刺小邪曰以大，补其不足乃无害，（小邪，虚邪也，行补为难也，故曰大补，使其实也。平按：小邪下《甲乙》有用员针三字，补下有益字。）视其所在迎之界，远近尽至不得外，（界，畔际也。视虚实畔界，量真气远近，须引至虚中令实，不得外而不至也。平按：注须下原不缺，袁刻误空四格。）侵而行之乃自费。（侵，过也。补须实，知即止，补过即损正气。费，损也。平按：费《甲乙》作贵，注云：一作费。）刺分肉之间也。（刺小邪所在也。）凡刺热邪越而沧，出游不归乃无病，为开道乎，（刺热之道，泻越走气，□觉沧然，热气不归，病则愈也。平按：热邪下《甲乙》有用 针三字。沧《灵枢》作苍，开道作开通。

　　注走气，袁刻缺走字。觉上原缺一字，谨拟作便。）辟门户，使邪得出疾乃已。（辟，开也。平按：辟《甲乙》作 。）凡刺寒邪日以温，徐往疾去致其神，门户已闭气不分，虚实得调真气存。

　　（刺寒之道，日日使温，徐往而入，得温气已，去疾而出针，以致神气为意也。平按：寒邪下《甲乙》有用豪针三字，疾去《灵枢》作徐来。）黄帝曰：官针奈何？岐伯曰：刺痈者用铍针，刺大者用锋针，刺小者用员利针，刺热者用 针，刺寒者用豪针。（刺五邪者，九针之中，用此五针，是所宜也。平按：《甲乙》无此一段。）

