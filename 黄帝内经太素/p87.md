<!-- { "loadSidebar": true } -->
　　有本为堪，言气冲甚，故头痛甚也。冷汗虽出，无发热也。平按：淅然起毛《素问》作淅然厥起毫毛，《甲乙》作 然厥起皮毛。恶风《素问》、《甲乙》作恶风寒，痹均作痛。不甚《素问》作不堪。）丙丁甚，庚辛大汗，气逆则丙丁死，刺手太阴阳明，其血如大豆，立已。（肺热之病，取肺大肠表里输穴。出血如豆，言其少也。恐泄气虚，故不多也。）肾热病者，先腰痛 ，苦渴数饮食身热，热争则项痛而强， 寒且，足下热，不欲言，其项痛员员淡淡，（肾足少阴脉上 内，出 内廉，贯脊属肾络膀胱，上贯肝膈入肺中，循喉咙挟舌本，故热病先腰痛 、苦渴数饮也。足太阳脉别项，本支行背，合有四道，以下合 贯 ，至足小趾外侧，故身热项强痛而足寒且 也。足少阴起于足心，故足下热也。从肺出络心，故热不欲言也。淡，徒滥反，动也，谓不安动也。平按：其项痛《素问》、《甲乙》作其逆则项痛。《素问》淡下有然字。《甲乙》无淡淡二字。）戊己甚，壬癸大汗，气逆则戊己死，刺足少阴太阳。（平按：《素问》太阳下有“诸汗者至其所胜日汗出也”十一字，与下重复，新校正云宜删去。）肝热病者左颊先赤，心热病者颜先赤，（平按：《甲乙》颜下有颔字。）脾热病者鼻先赤，肺热病者右颊先赤，肾热病者颐先赤，病虽未发，见其赤色者刺之，名曰治未病。（次言热病色候也。五脏部中赤色见者，即五脏热病之征，热病已有，未成未发，斯乃名为未病之病，宜急取之。平按：注热病之征，袁刻征作微。）热病从部所起者，至其期而已；（部所者，色部所也。假令赤色从肝部起，刺之顺者，相传还至肝部本位，病已也。平按：《素问》、《甲乙》期上无其字。袁刻部下有中字，注从肝部起，脱部字。）其刺之反者，三周而已；重逆则死。（刺之不顺其气，传之三周而已。若刺之更反，死矣。）诸当汗出者，至病所胜日，汗大出。

　　（病之胜者，第七日，是病所胜也。又如肝病至甲乙日，是病之胜日也。平按：病《素问》作其。）诸治热病，已饮之寒水，乃刺之，必寒衣之，居寒多，身寒而止。（诸病热病，以寒疗之，凡有四别：一，饮寒水使其内寒；二，刺于穴令其脉寒；三，以寒衣使其外寒；四，以寒居令其体寒。以四寒之，令身内外皆寒，故热病止也。平按：已《素问》作以，《甲乙》作先。居寒多《素问》、《甲乙》作居止寒处。）热病先胸胁痛，手足躁，刺足少阳手太阴，病甚为五十九刺。

　　（足少阳脉下颈合缺盆下胸中贯膈络肝属胆循胁里过季胁下外辅骨之前下抵绝骨循足跗下至趾间；手太阴上属肺，从肺出腋下，故胸胁痛手足躁，刺此二脉也。平按：痛下《甲乙》有满字。手太阴《素问》、《甲乙》作补足太阴，王注云：“补足太阴之脉，当于井荥取之。”新校正云：“足太阴全元起本及《太素》作手太阴。杨上善云：手太阴上属肺，从肺出腋下，故胸胁痛。”又引《灵枢·热病》之文，以此决知作手太阴者为是。）热病先手臂痛，刺手阳明太阴而汗出。（手阳明行于手表，太阴行在手里，故手臂痛，刺此阴阳表里二脉取汗也。平按：先《素问》、《甲乙》作始。《素问》汗出下有止字。）热病始于头首者，刺项太阳而汗出。（项太阳者，足太阳从巅入脑还出挟项以下挟脊，故热病始头首，刺此太阳输穴出汗也。平按：刺《甲乙》作先取二字。

　　汗出下《素问》有止字。详自上节热病先手臂痛至本节而汗出，《甲乙》编次在后。

　　此节下《素问》有“热病始于足胫者，刺足阳明而汗出止”十五字，新校正云：“此条《素问》本无，《太素》亦无，今按《甲乙》添入。”与本书合。）热病者，先身重骨痛，耳聋好瞑，刺足少阳，病甚为五十九刺。（足少阳脉起目锐 ，络身骨节，入耳中，故热病先身重耳聋好瞑，所以取此脉之输穴者也。有本为足少阴也。平按：《素问》、《甲乙》足少阳作足少阴。）热病先眩，胃热胸胁满，刺足少阴少阳太阳之脉，（足太阳起目内 ，上额交巅入脑；足少阳起目锐 ，下胸循胁里；足少阴从肾上贯肝膈，入肺中，故眩胃热胸胁满，刺此三脉者也。平按：胃热，胃《素问》、《甲乙》作冒。）

　　色荣颧，骨热病也，（赤色荣颧，此之三脉皆生于骨，故此三脉为病，有赤色荣颧者，骨热病也。平按：《素问》王注谓太阳合火，故见色赤。新校正云：“杨上善云：赤色荣颧者，骨热病也。与王注不同。”荣未夭日，令且得汗，待时自已，赤色未夭之日，且得汗者，至胜时病自得已也。平按：夭《素问》作交，日作曰，王注云：“曰者，引古经法之端由也。”令《素问》、《甲乙》作今。新校正云：《甲乙》、《太素》作荣未夭，下同。）与厥阴脉争见者死，期不过三日，其热病气内连肾。（足太阳，水也。足厥阴，木也。水以生木，木盛水衰，故太阳水色见时，有木争见者，水死。以其热病内连于肾，肾为热伤，其数至三日故死也。平按：《素问》、《甲乙》病下无气字，肾下有少阳之脉色也六字。《素问》王注云：“病或为气，恐字误也。若赤色气内连鼻两旁者，是少阳之脉色，非厥阴色。何者？肾部近于鼻也。”新校正云：“详或者欲改肾作鼻，按《甲乙》、《太素》并作肾，杨上善云：太阳，水也。厥阴，木也。水以生木，木盛水衰，故太阳水色见时，有木争见者，水死。以其热病内连于肾，肾为热伤，故死。本旧无少阳之脉色也六字，乃王氏所添，王注非，当从上善之义。”据此则本书足证《素问》王注之失。）少阳之脉，色荣颊，筋热病也，荣未夭日，令且得汗，待时自已，与少阴脉争见者死。（足少阳，胆脉也。足少阳部在颊，赤色荣之，即知筋热病也。当荣时且得汗者，至其木时病自已也。少阳为木，少阴为水，少阳脉见之时，少阴争见者，是母胜子，故肝木死也。平按：筋《素问》作前，王注云：“颊前，即颧骨下近鼻两旁也。”新校正云：“《太素》、《甲乙》前字作筋，杨上善云：足少阳部在颊，赤色荣之，即知筋热病也。”死字下《素问》有“期不过三日”五字，王注云：“少阴脉来见，亦土败而木贼之。”新校正云：“详或者欲改少阴作厥阴，按《甲乙》、《太素》作少阴，杨上善云：少阳为木，少阴为水，少阳色见之时，少阴争见者，是母胜子，故木死。王作此注亦非。旧本及《甲乙》、《太素》并无期不过三日五字，此是王氏成足此文。”据此则本书之存，足纠正《素问》王注不少也。）

　　三椎下间主胸中热，（《明堂》及《九卷》背五脏俞，并以第三椎为肺俞，第五椎为心俞，第七椎为膈俞，第九椎为肝俞，第十一椎为脾俞，第十四椎为肾俞，皆两箱取之，当中第三椎以上无疗脏热，故五脏俞及候五脏热，并第三椎以下数之。第三椎以上与颊车相当，候色。第三椎下间肺俞中间，可以泻热也。平按：《素问》、《甲乙》三椎上有“热病气穴”四字。）四椎下间主膈热，五椎下间主肝热，六椎下间主脾热，七椎下间主肾热。（四椎下间，计次当心，心不受邪，故乘言膈也。次第推之，下间各主一脏之热，不同《明堂》通取五脏之输者也。平按：膈《素问》作膈中，《甲乙》作胃中。肾热下《素问》、《甲乙》并有“荣在 也”四字。）荣在项上三椎陷者中，颊下逆椎为大瘦，（从肺输以上，三椎在项，故曰项上三椎，即大椎上陷者中也。当颊下迎椎，故曰逆椎。逆，迎也。是为颊下。当椎前有色见者，腹有大瘦病者也。平按：《素问》、《甲乙》无荣在二字。

　　《甲乙》陷上有骨字。《素问》、《甲乙》逆椎作逆颧，大瘦作大瘕。）下牙车为腹满，（下牙车色见者，腹满病也。）椎后为胁痛，（大椎左右箱为椎后，有色见者，胁痛也。平按：椎后《素问》、《甲乙》作颧后。）颊上者膈上者也。（颊以上无椎可准，故颊以上有色者，主膈上也。）

　　卷第二十五·伤寒

　　五脏痿

　　平按：此篇自篇首至末，见《素问》卷十二第四十四《痿论》篇，又见《甲乙经》卷十第四。又自阳明者五脏六腑之海至足痿不用，见本书卷十第二《带脉》篇。

　　问曰：五脏使人痿何也？（痿者，屈弱也。以五脏热，遂使皮肤、脉、筋、肉、骨，缓痿屈弱不用，故名为痿。然五脏之热，使人有痿何如也。）曰：肺主身之皮毛，心主身之血脉，肝主身之筋膜，脾主身之脂肉，肾主身之骨髓。（欲明五脏之痿，先言五脏所主也。膜者，人之皮下肉上膜，肉之筋也。平按：《素问》、《甲乙》脂肉作肌肉。

　　注欲明袁刻作欲知。）故肺气热叶焦，则皮毛肤弱急薄着，则生痿辟。（肺热即令肺叶焦干，外令皮毛及肤弱急相着，生于手足痿辟不用也。平按：《素问》肺下无气字。肤《素问》、《甲乙》作虚。《甲乙》焦下复有焦字，着下复有着字，辟作 ，下同。）

