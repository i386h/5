<!-- { "loadSidebar": true } -->
　　其内薄于五脏，横连膜原也，其道远，其气深，其行迟，不能与卫气俱行偕出，故间日乃作。（偕，俱也。膜原，五脏皆有膜原。其邪气内着五脏之中，横连五脏膜原之输，不能与卫气日夜俱行阴阳，隔日一至，故间日作也。平按：膜原《素问》、《甲乙》作募原，《素问》新校正云：“全元起本募作膜。《太素》、巢元方并同，《举痛论》亦作膜原。”又《甲乙》卫气作营气。《素问》偕出作皆出。）黄帝曰：夫子言卫气每至于风府，腠理乃发，发则邪入，邪入则病作。今卫气日下一节，其气之发也不当风府，其日作奈何？（项发际上风府之空，卫气之行，日日而至。若下二十一节，复上方会风府，日作则不相当，通之奈何也？平按：注若下二十一节袁刻作若其下一节。）岐伯曰：风无常府，卫气之所发也，必开其腠理，气之所舍，即其府高已。黄帝曰：善哉。（无常府者，言卫气发于腠理，邪气舍之，即高同风府，不必常以项发际上以为府也。故卫气发腠理，邪舍之处，其病日作也。平按：《素问》岐伯曰下有“此邪气客于头项循膂而下者也，故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合，则病作。”故八十八字。新校正云：“全元起本及《甲乙》、《太素》自此邪客于头项至下则病作故八十八字并无。”气之所舍即其府高已《素问》作邪气之所合则其府也，新校正云：《甲乙》、巢元方则其府也作其病作。）

　　黄帝曰：夫风之与疟也，相似同类，而风独常在，而疟得有休者，何也？（因腠理开，风入脏内，至时而发，名之为疟。然则风之与疟，异名同类，其疟日有休时，风府常在未愈，其意何也？平按：有休者《素问》、《甲乙》作有时而休者。）岐伯曰：经留其处，卫气相顺，经络沉以内薄，故卫留乃作。（经络停留之处，卫气过之，经脉与卫气相顺，故经脉内薄停处，卫气亦留，卫气与风留处发动为疟，所以其风常在，疟有休作也。）

　　平按：经留其处《素问》作风气留其处，《甲乙》作风气常留其处。卫气相顺《素问》、《甲乙》作“故常在疟气随”六字。沉以内薄《甲乙》作次而内传。故卫留乃作《素问》、《甲乙》作故卫气应乃作。袁刻留作气。

　　卷第二十五·伤寒

　　三疟

　　平按：此篇自篇首至末，见《素问》卷十第三十五《疟论》篇，与上编相接，又见《甲乙经》卷七第五，又见《巢氏病源》卷十一《疟病诸候》，惟编次先后略异。

　　黄帝曰：疟先寒后热何也？岐伯曰：夏伤于大暑，汗大出，腠理开发，因遇夏凄沧之小寒，寒迫之，（平按：小寒寒迫之《素问》作水寒二字，新校正云；“《甲乙》《太素》水寒作小寒迫之。”据此，则本书下寒字疑衍。）藏于腠理皮肤之中，秋伤于风，病盛矣。夫寒者阴气也，风者阳气也，先伤于寒而后伤于风，故先寒而后热。（夏遇小寒，藏于腠理皮肤之中，至秋复伤于风。先遇于寒，故先寒也。后伤于风，故后热。

　　此为寒疟也。平按：病盛矣《素问》《甲乙》作则病成矣。后热下《素问》、《甲乙》有“病以时作，名曰寒疟”八字。）黄帝曰：先热而后寒何也？岐伯曰：此先伤于风而后伤于寒，故先热而后寒，亦以时作，名曰温疟。其但热而不寒，阴气绝，阳气独发，则少气烦 ，手足热而欲欧，名曰瘅疟。（此二种疟，略示所由，广解在下。平按：《素问》、《甲乙》绝上有先字，欧作呕。《素问》烦作烦冤。）黄帝曰：夫经言有余者泻之，不足者补之。今热为有余，寒为不足。夫疟之寒也，汤火不能温也，及其热也，冰水不能寒也，此皆有余不足之类也。当是时，良工不能止也，必须其时自衰，（平按：《素问》作必须其自衰，《甲乙》作必待其自衰。）乃刺之，其故何也？愿闻其说。岐伯曰：经言无刺 之气，无刺浑浑之脉，无刺漉漉之汗，故其为病逆不可治。（此言病发盛时，不可取也。平按： 之气，气字《素问》、《甲乙》作热，新校正云：“全元起本及《太素》热作气。”）夫疟之始发也，阳气并于阴，当是之时，阳虚而阴盛，外无气，故先寒 。阴气逆极，则复出之阳，阳与阴复并于外，则阴虚而阳实，故热而渴。夫疟气者，并于阳而阳胜，并于阴则阴胜，阴胜则寒，阳胜则热。疟，风寒气也，不常，病极则复至。（平按：“疟，风寒气也，不常，病极则复至。”《素问》作“疟者，风寒之气不常也，病极则复。”王注云：“复，谓复旧也。言其气发至极，还复如旧。”至字连下文病之发也作句。新校正云：“《甲乙》作疟者，寒风之暴气不常，病极则复至。全元起本及《太素》作疟，风寒气也，不常，病极则复至。至字连上句，与王氏之意异。”）病之发也如火热，风雨不可当也。故经言曰：方其盛时，勿敢必毁，因其衰也，事必大昌。此之谓也。（此言取其衰时有益者也。平按：《素问》、《甲乙》热字上有之字，下有如字，盛时下无勿敢二字。新校正云：“《太素》作勿敢必毁。”与此同。）夫疟之未发也，阴未并阳，阳未并阴，因而调之，真气得安，邪气乃已，故工不能治其已发，为其气逆也。（此言取其未病之病，未盛之时也。平按：《素问》、《甲乙》邪气乃已作邪气乃亡，别本亦作亡。）

　　黄帝曰：善。工之奈何？早晏何如？（晏，晚也。疗疟之要，取之早晚何如也？平按《素问》任务攻。）岐伯曰：疟之且发，阴阳之且移也，必从四末始，阳以伤，阴从之，故先其时，坚束其处，令邪气不得入，阴气不得出，后见之在孙络，盛坚而血者皆取之，此直往而取，未得并者也。（此言疗之在早，不在于晚也。夫疟之作也，必内阴外阳，相入相并相移乃作。四肢为阳，脏腑为阴。疟之将作，阳从四肢而入，阴从脏腑而出，二气交争，阴胜为寒，阳胜为热。疗之二气未并之前，以绳坚束四肢病所来处，使二气不得相通，必邪见孙络，皆刺去血，此为要道也。阳以伤者，阳虚也。阴从之者，阴并也。

　　平按：《素问》、《甲乙》阳以伤，以作已；后见之作审候见之。直往《素问》作真往，新校正云：“真往《甲乙》作其往，《太素》作直往。”）黄帝曰：病不发，其应何如？（疟病有休有作，其应何气也？平按：《素问》、《甲乙》病作疟。）岐伯曰：疟气者，必更盛更虚，随气所在。病在阳则热，脉躁；在阴则寒，脉静；极则阴阳俱衰，卫气相离，则病得休；卫气集，则复病。（疟气不与卫气聚，故得休止。若疟气居卫，与卫气聚者，则其病复作。故病不发者，不与阴阳相并故也。平按：随气所在《素问》作当气之所在也。）黄帝曰：时有间二日或至数日发，或渴或不渴，其故何也？（夫疟之作，迟数不同。或不间日，谓一日一发也。或有间日，隔日而发也。或间二日，三日一发也。

