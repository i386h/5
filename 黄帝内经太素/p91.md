<!-- { "loadSidebar": true } -->
　　平按：《素问》无疾字，《甲乙》作病字。）肾疟，令人洒洒，腰脊痛宛转，大便难，目询询然，手足寒，刺足太阳、少阴。（询，请也，谓有询请，举目求之。询询，举目视专也。洒音洗，谓恶寒也。肾脉贯脊属肾络膀胱，故腰脊痛宛转，大便难也。其脉从肾上贯肝膈，肝脉入目，故询询然。又或为眩，肾腑膀胱足太阳脉起目内 ，故令目眩也。足少阴太阳上连手之少阴太阳，故手足寒也。取此肾之脏腑二脉也。平按：洒洒下《素问》有然字，《甲乙》作 然。目询询然《素问》、《甲乙》作目 然，巢氏作目眩 然。）胃疟，令人疸病也，喜饥而不能食，食而支满腹大，刺足阳明、太阴横脉出血。（疸音旦，内热病也。胃受饮食，饮食非理，致有寒热，故胃有疟也。胃脉足阳明属胃络脾，故胃中热，喜饥不能食，腹 满也。足阳明大络，即大横脉也。平按：疸病《素问》、《甲乙》、巢氏均作且病，新校正云：“《太素》且病作疸病。”《素问》喜作善，《甲乙》作寒善。）疟以发，身方热，刺跗上动脉，开其空立寒。（以前诸疟中，温疟将欲热时，可刺足跗上动脉。动脉即冲脉，为五脏六腑之海，故刺之以疗十二疟也。开空者，摇大其穴，热去立寒也。或寒衰方热也。平按：空下《素问》有出其血三字，《甲乙》有出血二字。）疟方欲寒，刺手阳明、太阴，足阳明、太阴。（以前诸疟之中，寒疟可刺手足阳明太阴。手阳明脉商阳、三间、合谷、阳溪、偏历、温溜、五里等，足阳明神庭、开明、天枢、解溪、冲阳、陷谷、厉兑等，手太阴列缺、太泉、少商，足太阴大都、公孙、商丘等穴。或热衰方寒也。平按：诸疟上《素问》有疟脉满大至则失时也八十九字，本书在第三十卷《刺疟节度》篇，新校正云：“详自疟脉满大至则失时也，全元起本在第四卷中，王氏移续于此。”本书无此八十九字，则《素问》为王氏所移益信。）诸疟而脉不见者，刺十指间见血，血去必已，先视身之热赤如小豆者尽取之。（十二种疟各有络脉见者，根据刺去之。若络不见，足阴阳脉，刺足十趾间，手阴阳脉不见，刺手十指间，皆出血必已。又诸疟将衰，身上有如赤小豆结起者，皆刺去之也。平按：《甲乙》而脉不见，而作如。赤上《素问》、《甲乙》无热字。）十二疟者，其发各不同时，察其病形，以知其何脉之病也。先其病发时，如食项而刺之，（此言通疗十二种疟，并于疟未发先一食之顷，刺之必已。）一刺则衰，二刺则知，三刺则已；（一刺病衰，病患未觉有愈；二刺知愈，其病未尽；三刺病气都尽也。）不已，刺舌下两脉出血；不已，刺中盛经出血；有刺项以下夹脊者，必已。舌下两脉者，廉泉也。（如前刺之不已，可变法刺，凡有三刺：一刺舌下足少阴脉、任脉廉泉之穴；二刺 内委中，检无 中，或可刺于 内 穴委中之中，足太阳盛经出血；三刺项下夹脊足太阳大杼、 等穴。平按：《素问》、《甲乙》有刺项以下作又刺项已下。注 内 穴，内字袁刻作中。）刺疟者，必先问其病之所先发者，先刺之。（先问者，问其疟发之先，欲疗其始，问而知之也。

　　平按：必先问，先字袁刻脱。）头先痛及重，先刺头上，（先取督脉神庭、上星、囟会、百会等穴。）及两颌两眉间出血。（两颌眉间取络出血。平按：两颌《素问》、《甲乙》均作两额。）先项背痛者，先刺之。（先起项及背者，先刺项及背疗疟之处也。）先腰脊痛者，刺 中出血。（刺委中之 也。）先手臂痛者，先刺阴阳十指间。（手表里阴阳之脉，十指之间也。平按：《素问》《甲乙》阴阳十指间作手少阴阳明十指间，新校正云：“别本作手阴阳，全本亦作手阴阳。”）先足 痛者，先刺足阳明十趾间出血。

　　（足阳明为三阳之长，故刺足十趾间出血，皆称足阳明也。平按：《素问》、《甲乙》作胫。）风疟之发，则汗出恶风，刺三阳经背输之血。（此风疟状也。风疟候手足三阳经之背输，有疟于穴处取之。平按：之发《素问》作疟发。《甲乙》三阳上有足字。）

　　痛甚，按之不可，名曰 髓，以 ， 绝骨出其血，立已。身体小痛，刺之诸阴之井，毋出血，间日一刺。（人足 痛，按之不可，名曰 髓之病。可以 ， 出血也。

　　五脏诸阴之井起于木，宜取勿出血也。有本髓为体。平按： 髓下《素问》有病字，《甲乙》作肘髓病。以 绝骨《素问》、《甲乙》作以 针针绝骨。《素问》刺之，之字作至阴二字。）

　　卷第二十六·寒热

　　寒热厥

　　平按：此篇自篇首至末，见《素问》卷十二第四十五《厥论》篇，又见《甲乙经》卷七第三，又见《巢氏病源》卷十二《冷热病诸候·寒热厥候》篇，惟编次前后略异。

　　黄帝问于岐伯曰：厥之寒热者何也？（夫厥者，气动逆也。气之失逆，有寒有热，故曰厥寒热也。九月反，逆气。平按：注气之失逆，袁刻之作动。）岐伯曰：阳气衰于下，则为寒厥；阴气衰于下，则为热厥。（下，谓足也。足之阳气虚也，阴气乘之足冷，名曰寒厥。足之阴气虚也，阳气乘之足热。名曰热厥也。）黄帝曰：热厥之为热也，必起足下何也？（寒热逆之气，生于足下，令足下热，不生足上何也？）岐伯曰：阳起于五趾之表，集于足下而热于足心，故阳胜则足下热。（五趾表者，阳也。足心者，阴也。

　　阳生于表，以温足下。今足下阴虚阳胜，故足下热，名曰热厥也。平按：阳起于五趾之表《素问》作阳气起于足五趾之表，新校正云：“《甲乙》阳气起于足作走于足，起当作走。”今本《甲乙》仍作起。按足之三阳，从头走足，自以走字为允。又《素问》、《甲乙》表下有阴脉者三字；而热，热字作聚，巢氏亦作聚。注表者，者字袁刻脱。今足下，今字袁刻作令。）黄帝曰：寒厥之为寒也，必从五趾始，上于膝下何也？岐伯曰：阴气起于五趾之里，集于膝下而聚于膝上，故阴气胜，则从五趾至膝上寒，其寒也，不从外，皆从内寒。黄帝曰：善。（五趾里，阴也。膝下至于膝上，阳也。今阳虚阴胜之，故膝上下冷也。膝上下冷，不从外来，皆从五指之里，寒气上乘冷也。平按：必从，必字袁刻脱。始上于膝下《素问》、《甲乙》作而上于膝者。又《素问》皆从内寒，寒作也，《甲乙》无寒字，巢氏作皆从内寒，与本书同。）

　　黄帝曰：寒厥何失而然？（厥，失也。寒失之气，何所失逆，致令手足冷也？）

　　岐伯曰：前阴者，宗筋之所聚也，太阴阳明之所合也。春夏则阳气多而阴气衰，秋冬则阴气盛而阳气衰。（大便处为后阴，阴器为前阴也。宗，总也。人身大筋总聚以为前阴也。手太阴脉络大肠，循胃口，足太阴脉络胃，手阳明脉属大肠，足阳明脉属胃，手足阴阳之脉，皆主水谷，共以水谷之气，资于诸筋，故令足太阴、足少阴、足厥阴、足阳明等诸脉聚于阴器，以为宗筋，故宗筋太阴阳明之所合也。春夏为阳，故人足阳明春夏气盛；秋冬为阴，故人足太阴秋冬气盛也。平按：前阴者宗筋之所聚《甲乙》作厥阴者众筋之所聚，《素问》新校正云：“《甲乙》作厥阴者众筋之所聚。全元起云：前阴者，厥阴也。与王注异，亦自一说。”巢氏阴上无前字。阳气多，多字原抄不全，《素问》、《甲乙》、巢氏均作多，袁刻作盛。阴气衰，衰字《素问》、《甲乙》均作少。）此人者质壮，以秋冬夺于所用，下气上争，未能复，精气溢下，邪气且从之而上，气居于中，阳气衰，不能渗营其经络，故阳气日损，阴气独在，故手足为之寒。（此人，谓是寒厥手足冷人也。其人形体壮盛，从其所欲，于秋冬阳气衰时，入房太甚有伤，故曰夺于所用。因夺所用，则阳气上虚，阴气上争，未能和复，精气溢泄益虚，寒邪之气因虚上乘，以居其中，以寒居中，阳气衰虚。夫阳气者，卫气也。卫气行于脉外，渗灌经络以营于身，以寒邪居上，卫气日损，阴气独用，故手足冷，名曰寒厥也。

　　平按：未能复《素问》作不能复。且从之而上，《素问》、巢氏且作因，《甲乙》作从而上之。气居于中《甲乙》作所中二字。）黄帝曰：热厥何如？岐伯曰：酒入于胃，则络脉满而经脉虚，脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢。（酒为热液，故人之醉，酒先入并络脉之中，故经脉虚也。脾本为胃行于津液，以灌四脏。今酒及食先满络中则脾脏阴虚，脾脏阴虚则脾经虚，脾经既虚则阳气乘之，阳气聚脾中则谷精气竭，谷精气竭则不营四肢，阳邪独用，故手足热也。）此人必数醉若饱已入房，气聚于脾中未得散，酒气与谷气相搏，热于中，故热遍于身，故内热溺赤。夫酒气盛而 悍，肾气有衰，阳气独胜，故手足为之热。（此具言得病所由。此人，谓手足热厥之人，数经醉酒及饱食，酒谷未消入房，气聚于脾脏，二气相搏，内热于中，外遍于身，内外皆热，肾阴内衰，阳气外胜，手足皆热，名曰热厥也。平按：此人必数醉，袁刻脱必字。《素问》、《甲乙》饱已作饱以，未得散作不得散，相搏作相薄，巢氏作相并。热于中《素问》作热盛于中，《甲乙》无此三字，巢氏作热起于内。故内热溺赤《素问》、《甲乙》作内热而溺赤，巢氏溺作尿。有衰《甲乙》作日衰，《素问》、巢氏并作有衰，袁刻作日。）黄帝问曰：厥，或令人腹满，或令人暴不知人，或至半日远至一日乃知人者，何也？（令人腹满及不知人，以为失逆称为厥者，请闻所以。）岐伯曰：阴气盛于上则下虚，下虚则腹胀满；（上，谓心腹也。

　　下，谓足下也。

