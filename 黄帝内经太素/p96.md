<!-- { "loadSidebar": true } -->
　　谷入于胃，精液渗诸孙络，入于大络，大络入经，流注于外。外之孙络，以受于寒温四时之气，入络行经以注于内。令明水谷津液，入于孙络，乃至于经也。内外经络行于脏腑，脏腑气和乃得生也。平按：露《甲乙》作雾。孙络二字《灵枢》、《甲乙》不重。而赤《甲乙》作赤而。先满满乃注于络脉《灵枢》作先满溢乃注于络脉，《甲乙》满字不重。络脉下重络脉二字。注渗诸孙络，诸袁刻作于。）阴阳已张，因息乃行，行有经纪，周有道理，与天协议，不得休止。（张，□张也。阴，营气也。阳，卫气也。神之动也故出入息动，息之动也营卫气行，营卫气行必有经纪，营卫周行道理，人与天道同运，天运非常之道故不休也。平按：《甲乙》已张作乃张，乃行作而行。）切而调之，从虚去实，泻则不足，疾则气减，留则先后；从实去虚，补则有余。血气已调，形神乃持，余已知血气之平与不平，未知痈疽之所从生，成败之时，死生之期，期有远近，何以度之，可得闻乎？（切，专志也。用心专至，调虚实也。泻者□顺于虚，专去盛实，泻之甚者，则不足也。气至因而疾泻，则便气盛。气至留而不泻，则针与气先后不相得也。若顺实唯去于虚，补之甚者，则有余也。是以切而调之者，得之于心，不可过虚实也。故善调者，补泻血气，使形与神相保守也。持者，保守也。如此调养，血气平与不平，言已知之；然犹未通痈疽三种之论，故请所闻。平按：形神《灵枢》作形气，《甲乙》作神气。平与不平《甲乙》作至与不至。）

　　岐伯曰：经脉留行不止，与天同度，与地合纪。（此言天有度数，地有经纪。）故天宿失度，日月薄蚀，地经失纪，水道流溢，草 不成，五谷不殖，径路不通，民不往来，巷聚邑居，别离异处。（ ，采古切，草名也，亦节枯也。此言天度地纪有失致损也。平按： 《灵枢》作 ，注云：“鱼饥切。”详《玉篇》 本作宜，鹿葱也。《广韵》，采古切，草死也。与杨注节枯之意同，较 义为长。）血气犹然，请言其故。夫血脉营卫，同流不休，上应星宿，下应经数。（此言人之血气合于天地。平按：《甲乙》星宿作天宿。）寒气客于经络之中则血泣，血泣则不通，不通则卫气归之，不得复反，故痈肿。寒气化为热，热盛则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，煎枯空虚，则筋骨肌肉不相营，经脉败漏，熏于五脏，脏伤故死矣。（此言血气行失，有损有病也。

　　平按：煎枯空虚《灵枢》作血枯空虚，《甲乙》作“则筋骨枯空，枯空”。《灵枢》营作荣，《甲乙》作亲，经脉作经络，故死作则死。）黄帝曰：愿尽闻痈疽之形与忌日名。（凡有三问：一问痈疽形状，二问痈疽死生忌日，三问痈疽名字也。）岐伯曰：痈发于嗌中，名曰猛疽，猛疽不治，化为脓，脓不泻，塞咽，半日死；其化为脓者，泻已已，则含豕膏，毋冷食，三日而已。（下答痈疽形状及名并所发处，合二十一种：一十八种有名有状，有所发处；三种但有所发之处，无名与状。二十一种中，七种无死生忌日，余十四种皆有忌日。凡痈疽所生，皆以寒气客于经络之中，令血凝涩不通，卫气归之，寒极化为热气，□成痈疽，腐肉为痈，烂筋坏骨为疽，轻者疗之可生，重者伤脏致死。名猛疽等，痈疽之名，圣人见其所由立之名状如下，随变为形，亦应不可胜数也。

　　近代医人，元不识本名之旨，随意立称，不可为信。嗌，咽也。寒气客脉之处，即发热以为痈疽，无常处也。平按：泻已已，《灵枢》无两已字，《甲乙》作脓泻已。《灵枢》、《甲乙》含作合，膏下无毋宇。注热气下原缺一字，袁刻作郁积二字，不合，谨空一格。）发于颈，名曰夭疽，其痈大以赤黑，不急治，则热气下入泉液，前伤任脉，内熏肝肺，熏肝肺十余日而死矣。

　　（项前曰颈。平按：泉《灵枢》、《甲乙》作渊，说见前。）阳气大发，消脑留项，名曰脑铄，其色不乐，项痛而刺以针，烦心者，死不治。（脑后白项。平按：阳气《灵枢》作阳留。《甲乙》留项作溜项。铄《灵枢》、《甲乙》作烁。项痛而刺以针，《灵枢》刺上有如字，《甲乙》作脑项痛如刺以针。《灵枢》治上有可字。）发于肩及 ，名曰疵痈，其状赤黑，急治之，此令人汗出至足，不害五脏，痈发四五日，逆 之。（肩前臂上 肉名 。）发于掖下赤坚，名曰米疽，治之砭石，欲细而长，数砭之，涂以豕膏，六日已，勿裹之。（砭，甫廉反，HT 同，以石刺病也。

　　欲细而长者，伤形深也。平按：《灵枢》、《甲乙》坚下有者字，治之下有以字，数砭作疏砭。注HT同二字袁刻脱。）其痈坚而不溃者，为马刀侠瘿，急治之。（马刀亦谓痈不脓溃者是也。颈前曰婴也。）发于胸，名曰井疽，其状如大豆，三四日起，不早治，下入腹，不治，七日死。（井疽起三四日，不疗下入腹，寒热不去十日死也。平按：发于胁上《灵枢》、《甲乙》有“发于膺，名曰甘疽，色青，其状如谷实栝蒌，常苦寒热，急治之，去其寒热，十岁死，死后出脓。”一条。）发于胁，名曰败疵，败疵者女子之病也，灸之，其病大痈脓，治之，其中乃有生肉，大如赤小豆，锉翘草根各一升，水一斗六升煮之，竭为三升，即强饮，浓衣坐釜上，令汗出至足已。（败亦曰改，量谓此病。生于女子，故釜上蒸之，出汗即已。有本翘、松各一升。平按：《甲乙》其中上无治之二字， 上无锉字，有治之以三字，各一升上有及赤松子根五字，竭上有令字，为三升作得三升，《灵枢》作为取三升。）发于股 ，名脱疽，其状不甚变而痈脓搏骨，不急治，三十日死。（髀内曰股，股外曰髀，膝上股下骨称曰股 也。平按：《灵枢》、《甲乙》 作胫，脱疽作股胫疽。

　　《甲乙》变下有色字，搏骨作内薄于骨急治之。）发于尻，名曰兑疽，其状赤坚大，急治之，不治，三十日死矣。（尻， 也。 音谁。平按：兑《灵枢》、《甲乙》作锐。三十日日本《医心方》作四十日。）发于股阴，名曰赤施，不急治，六日死，在两股之内，不治，六十日而死。（阴下之股。平按：《甲乙》施作弛。《灵枢》六日作六十日，六十日作十日，《甲乙》同。）发于膝，名曰疵疽，其状大痈，色不变，寒热而坚，勿石，石之死，须其柔乃石之者，生。（勿石之者，准例皆砭之，此唯言石之，或以冷石熨之，所以坚而不石，以其寒聚结，听柔乃石之。平按：《灵枢》疵疽作疵痈，而坚作如坚石。《甲乙》须其柔作须其色异柔。）诸痈疽之发于节而相应者，不可治也。（当节生痈，脓入节间伤液，故不可疗也。平按：《甲乙》无疽字。）发于阳者，百日死；发于阴者，四十日死也。（丈夫阴器曰阳，妇人阴器曰阴。平按：四十日《灵枢》作三十日。）

　　发于胫，名曰兔啮，其状赤至骨，急治，不治，害人也。（胫，谓膝下胫骨也。平按：《甲乙》 作啮，赤作如赤豆三字，害人作杀人。）发于踝，名曰走缓，其状色不变，数石其输而止其寒热，不死。（色不变者，肉色不变也。石其输者，以冷石熨其所由之输也。平按：《灵枢》、《甲乙》踝上有内字。《灵枢》状下有痈也二字。输《甲乙》作俞。）发于足上下，名曰四淫，其状大痈，不色变，不治，百日死。（足上下者，足趺上下也。平按：《灵枢》、《甲乙》无不色变三字。）发于足旁，名曰厉疽，其状不大，初如小指发，急治之，去其黑者，不消辄益，不治，百日死。（旁，谓足内外之侧也。平按：初如《甲乙》作初从，之去作去之，黑上有状字，不消作不可消。）发于足趾，名曰脱疽，其状赤黑，死不治，不赤黑，不死，治之不衰，急斩去之活，不然则死矣。（不则死者，不斩去死也。平按：《灵枢》不衰上无治之二字，斩下无去字。《灵枢》、《甲乙》无活字。不然《甲乙》作不去。《灵枢》无然字。）黄帝曰：夫子言痈疽，何以别之？岐伯曰：营卫稽留于经脉之中，则血泣而不行，不行则卫气从之，从之而不通，壅遏而不得行，故曰大热不止，热胜则肉腐，肉腐则为脓，然不能陷于骨髓，骨髓不为焦枯，五脏不为伤，故命曰痈。（营卫稽留经脉泣不行者，寒气客之，血泣不行，卫气归在泣血之中也。平按：《甲乙》稽留作积留，经脉作经络。《灵枢》从之二字不重，《甲乙》作归之。故曰《灵枢》作故热，《甲乙》作故曰热。《灵枢》骨髓二字不重。陷于骨髓《甲乙》作陷肌肤于骨髓，命曰作名曰。）黄帝曰：何谓疽？岐伯曰：热气淳盛，下陷肌肤，筋髓骨枯，内连五脏，血气竭，当其痈下筋骨、良肉皆毋余，故命曰疽。（痈下者，即前之痈甚，肌、肤、肉、筋、骨、髓，斯之六种，皆悉破坏，命之曰疽也。平按：淳《甲乙》作纯，骨枯作骨肉，《灵枢》无骨字。竭下《甲乙》有绝字。）疽者，上之皮夭以坚，上如牛领之皮；痈者，其皮上薄以泽，此其候也。黄帝曰：善。（此言其痈疽之候异。

　　平按：《甲乙》上之作其上，夭下有瘀字，上如作状如。）

　　黄帝问于岐伯曰：有病痈肿，颈痛胸满腹胀，此为何病？何以得之？（因于痈肿，有此三病，未知所由，故请之也。平按：《素问》痈作膺。《甲乙》颈作胫。）岐伯曰：名厥逆。（因痈肿热聚，气失逆上，上盛故颈痛，下虚故胸满腹胀也。平按：《甲乙》作病名曰厥逆。注失字袁刻脱。）曰：治之奈何？曰：灸之则喑，石之则狂，须其气并，乃可治。曰：何以然？曰：阳气重上，有余于上，灸之则阳气入阴，则喑；石之则阳气虚，虚则狂；须其气并而治之，可使全。黄帝曰：善。（灸之喑者，阳气上实，阴气下虚，灸之火壮，阳盛溢入阴，故喑。以冷石熨之，则阴气独盛，阳气独虚，以阳气独虚，发于狂。可任自和，然后疗之，使之全也。平按：则喑《素问》作入则喑，《甲乙》同。使全《甲乙》作使愈。）

　　黄帝问曰：诸痈肿筋挛骨痛，此皆安生？（因于痈肿，有此二病，故请所生。平按：生《甲乙》作在，袁刻作主。）岐伯曰：此寒气之肿也，八风之变也。曰：治之奈何？曰：此四时之病也，以其胜，治其输。（筋骨是阴，加以寒气，故为寒肿也。此乃四时八正虚风变所为也，引其所胜克之则愈也。平按：治其输《素问》作治之愈也。《甲乙》输作俞。）

　　卷第二十六·寒热

　　虫痈

　　平按：此篇自篇首至末，见《灵枢》卷十第六十八《上膈》篇，又见《甲乙经》卷十一第八。

