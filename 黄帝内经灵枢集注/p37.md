<!-- { "loadSidebar": true } -->
　　此言人之所受谷气。由胃气之布散于天下者也。胃为水谷之海。肺属天而外主皮毛。谷入于胃。

　　乃传之肺。肺朝百脉。输精于皮毛。毛脉合精。行气于腑。五脏六腑。皆以受气。是入胃之水谷。

　　藉肺气转输于皮毛。行于脏腑。如肺有故寒气。而不能输布。寒气与新谷气。俱还入于胃。新故相乱。真邪相攻。气并相逆于胃。而胃腑不受。复出于胃。故呃逆也。夫肾者。至阴也。至阴者。盛水也。肺者。太阴也。少阴者。冬脉也。故其本在肾。其末在肺。皆积水也。是在下之寒水。上通于天者也。故当补手太阴。以助天之阳气。泻足少阴以下肺之寒邪。肺之寒者。乃肾水之寒气也。此篇论人身之应天地阴阳。奇邪之走空窍。非外因之形寒。亦非饮冷之寒气也。

　　姚士因曰。按金匮玉函云。哕逆者。橘皮竹茹汤主之。盖橘之色黄臭香。味甘而辛。乃中土之品也。辛兼走肺。皮性走皮。是助胃气走肺而外出于皮毛者也。竹性寒而凌冬不凋。得冬令寒水之气。

　　用茹者。助水气之营运于肤表。不凝聚于肺中。配人参甘草生姜大枣。以助中土之气。先圣立方之法。咸从经义得之。学人引而伸之。天下之能事毕矣。

　　黄帝曰。人之唏者。何气使然。岐伯曰。此阴气盛而阳气虚。阴气疾而阳气徐。阴气盛而阳气绝。故为唏。补足太阳。泻足少阴。

　　此论阴阳之不相和也。太阳少阴。乃水火阴阳之本。雌雄相合。标本互交。若阴气盛而阳气虚。

　　则阴气疾而阳气徐矣。阴气疾而阳气徐。则阴气不能相将。而阴与阳绝矣。故当补足太阳之阳。泻足少阴之阴。以和其阴阳焉。唏者。欷 悲咽也。盖阳气盛则多喜笑。阴气盛则多悲哀。

　　黄帝曰。人之振寒者。何气使然。岐伯曰。寒气客于皮肤。阴气盛。阳气虚。故为振寒寒栗。

　　补诸阳。

　　此言阳气之在外也。诸阳之气。主于肌表。故寒气客于皮肤。藉阳气以化热。若阴气盛而阳气虚。则为振寒战栗。当补诸阳。诸阳者。三阳也。吴懋先曰。寒气即太阳寒水之气。故当补诸阳。

　　黄帝曰。人之噫者。何气使然。岐伯曰。寒气客于胃。厥逆从下上散。复出于胃。故为噫。补足太阴阳明。一曰补眉本也。

　　此言土位中央。而气出于上下也。寒气客于胃。厥逆之气。上走心为噫。得后气则快然如衰。

　　是厥气出于胃。

　　从脾气而上下散。故当补足太阴阳明。以助其分散焉。眉本乃足太阳之经。寒气客于胃者。乃太阳寒水之气也。一曰补太阳之阳气于上。而客中之寒气可散矣。姚士因曰。肾为水脏。太阳之上。寒气主之。哕者。寒气在于肺。噫者。寒气在胃中。一泻少阴之寒。一补太阳之阳。补泻虽别。其义则同。

　　黄帝曰。人之嚏者。何气使然。岐伯曰。阳气和利。满于心。出于鼻。故为嚏。补足太阳荣眉本。一曰眉上也。

　　此言太阳之气。与心气之相和也。太阳之上。寒水主之。少阴之上。君火主之。阴阳互交。标本相合。故心为阳中之太阳。太阳与心气之相合也。是以阳气和利。则上满于心。出于鼻而为嚏。

　　鼻乃肺之窍。肺乃心之盖也。太阳之气。生于膀胱。膀胱乃津液之府。阳气和利。上满于心。则阳气盛矣。故当取足太阳之荣于眉本。使津液上资。则阴阳相平矣。夫太阳之气。主于肤表。一曰补眉上以取太阳之气。使气行于外。则不满于心矣。

　　黄帝曰。人之 者。何气使然。岐伯曰。胃不实。则诸脉虚。诸脉虚。则筋脉懈惰。筋脉懈惰。

　　则行阴用力。气不能复。故为 。因其所在。补行肉间。（ 音朵）

　　此言筋脉皆本于胃腑之所生者。 者垂首斜倾。懈惰之态。筋脉皆本于水谷之所资养。故胃不实则诸脉虚。诸脉虚则筋脉懈惰。盖经脉者。所以濡筋骨而利关节者也。夫阳明主润宗筋。阳明虚则宗节纵。是以筋脉懈惰。则阳明之气。行于宗筋。而用力于阴器矣。行阴用力。则阳明之气。不能复养于筋脉。故为 。因其所在行阴。故补分肉间。以取阳明之气外出。

　　黄帝曰。人之哀而泣涕出者。何气使然。岐伯曰。心者。五脏六腑之主也。目者。宗脉之所聚也。

　　上液之道也。口鼻者。气之门户也。故悲哀愁忧则心动。心动则五脏六腑皆摇。摇则宗脉感。宗脉感则液道开。液道开故泣涕出焉。液者。所以灌精濡空窍者也。故上液之道开则泣。泣不止则液竭。液竭则精不灌。

　　精不灌则目无所见矣。故命曰夺精。补天柱经挟颈。

　　此言五脏之液。内濡百脉。膀胱之津外濡空窍。夫水谷入胃。津液各走其道。酸先入肝。苦先入心。甘先入脾。辛先入肺。咸先入肾。五脏主藏水谷之津者也。膀胱者。州都之官。津液藏焉。

　　复还入胃中。以资脏腑。是脏腑膀胱之津。交相资益者也。是故泣不止则液竭。液竭则精不灌。盖液者。又所以灌精濡空窍者也。宗脉者。上液之道也。液道开而泣不止。则液竭。而濡空窍之精。

　　不能灌于目。而目不明矣。故命曰夺精。谓夺其外濡空窍之精也。当补膀胱经之天柱于挟颈间。以资津液上灌。盖液随气行者也。夫口鼻耳目。皆为空窍。故曰口鼻者。气之门户也。谓津液随气而上濡空窍。故精不灌则目不明。

　　黄帝曰。人之太息者。何气使然。岐伯曰。忧思则心系急。心系急则气道约。约则不利。故太息以伸出之。补手少阴心主。足少阳留之也。

　　此言上焦之宗气。与下焦之生气相通。而行呼吸者也。夫宗气积于胸中。出于喉咙。以贯心脉而行呼吸。忧思则心系急。心系急则气道敛约。约则不利。故太息以伸出之。当补手少阴心主。足少阳留之。留之者。候气之至也。盖肾为生气之原。少阳属肾。乃肾中所生之初阳。上通于心主包络。

　　故补手少阴心主。以通上焦之气。补足少阳留之。以候下焦之生气以上交。王芳侯曰。本经凡曰手少阴心主。乃包络之经。以相而代行君令者也。凡曰足少阳。乃兼手少阳而言。盖六腑皆出于足之三阳。上合于手者也。

　　黄帝曰。人之涎下者。何气使然。岐伯曰。饮食者。皆入于胃。胃中有热则虫动。虫动则胃缓。

　　胃缓则廉泉开。故涎下。补足少阴。

　　此言足少阴之气。上与阳明相合。而主化水谷者也。虫者。阴类也。阴类动。则肾气不交于阳明。而胃气缓矣。气不上交。则水邪反从任脉而上出于廉泉。故涎下。当补足少阴以助下焦之生气上升。而水邪自下矣。

　　姚士因曰。少阴阳明。戊癸相合。而后能化水谷之精微。故曰饮食者。皆入于胃。谓不合则胃缓。缓则不能化饮食矣。不合则热。热则虫动矣。上节论少阴之气。上与宗气相合以行呼吸。此论与阳明相合。以化饮食之精微。下节论与宗脉相合。而通会于百脉。盖营卫血气。本于后天水谷之所资生。然必藉下焦先天之气以合化。

　　黄帝曰。人之耳中鸣者。何气使然。岐伯曰。耳中宗脉之所聚也。故胃中空则宗脉虚。虚则下溜。

　　脉有所竭者。故耳鸣。补客主人。手大指爪甲上与肉交者也。

　　此言经脉之血气。资生于胃。而资始于肾也。夫肺朝百脉。宗脉者。百脉一宗。肺所主也。耳者。

　　宗脉之所聚也。百脉之血气。水谷之所生也。故胃中空则宗脉虚。虚则脉气下溜矣。脉中之血气有所竭。故耳鸣也。当补客主人与手太阴之少商。客主人乃足少阳之脉。补之以引下溜之脉气上行。

　　王芳侯曰。客主人者。谓经脉为客。脉中之主人在肾。下溜者。下陷于肾中也。故取在上之脉以引启之。

　　黄帝曰。人之自啮舌者。何气使然。（缺岐伯曰）此厥逆走上。脉气辈至也。少阴气至则啮舌。

　　少阳气至则啮颊。阳明气至则啮唇矣。视主病者则补之。（啮音业）

　　此总结脉气生于中焦后天之水谷。本于下焦先天之阴阳。中下之气。相合而行者也。齿者。肾气之所生也。少阴之脉挟舌本。少阳之脉循于颊。阳明之脉。挟口环唇下。如肾脏之生气。厥逆走上。

　　与中焦所生之脉气。相辈而至。则舌在齿之内。而反向外矣。唇在齿之外。而反向内矣。颊在齿之旁。而反向中矣。此处假啮舌啮唇。以明阳明所生之血脉。本于先天之生气。相合而偕行者也。

　　凡此十二邪者。皆奇邪之走空窍者也。故邪之所在。皆为不足。故上气不足。脑为之不满。耳为之苦鸣。头为之苦倾。目为之眩。中气不足。溲便为之变。肠为之苦鸣。下气不足。则乃为痿厥心。补足外踝下留之。

　　此总结十二邪者。皆缘膀胱所藏之津液。不能灌精濡空窍故也。所谓奇邪者。外不因于风雨寒暑。内不因于阴阳喜怒。饮食居处。皆缘津液不足。而空窍虚无。故邪之所在。皆为之不足。盖因正气不足。而生奇邪之证也。故上气不足者。脑为之不满。耳为之苦鸣。头为之苦倾。目为之眩。

　　中气不足者。溲便为之变。肠为之苦鸣。下气不足者。则为痿厥心 。盖不足于下。则为痿厥。不得上交于心。则心 矣。补足外踝下留之。乃取太阳之昆仑穴。候太阳之气至也。盖太阳者。三阳也。三阳者。天之业。膀胱之津水。随气营运。以濡空窍。故取之昆仑。昆仑乃津水之发原。上通于天者也。

　　黄帝曰。治之奈何。岐伯曰。肾主为欠。取足少阴。肺主为哕。取手太阴足少阴。唏者阴与阳绝。故补足太阳。泻足少阴。振寒者补诸阳。噫者补足太阴阳明。嚏者补足太阳眉本。 因其所在。补分肉间。泣出补天柱经挟颈。挟颈者。头中分也。太息补手少阴心主。足少阳留之。涎下补足少阴。耳鸣补客主人。

　　手大指爪甲上与肉交者。自啮舌视主病者则补之。

　　上节总论膀胱之津液。不能灌濡空窍。以致上中下气。皆为之不足。此复分论十二邪者。各有补泻阴阳之法。盖膀胱者。津液之府。受脏腑之津而藏之。复还入胃中以资益脏腑。互相交通者也。

　　故各因其邪之所在而补泻之。

　　目眩头倾。补足外踝下留之。痿厥心 。刺足大趾间上二寸留之。一曰足外踝下留之。

　　足大趾间上二寸。乃足太阴之太白。脾脏之上俞也。此篇论太阳之津水。随气而营运于肤表。

　　复从中土而上交于心。应司天在泉之气。营运于地之外。复贯通于地中。是以上气不足。补足太阳之昆仑。下气不足。不得从中而上通于心者。刺足太阴之俞以通土气。然本于足太阳之津气贯通。

　　故一曰足外踝下留之。乃取太阳之津气也。姚士因曰。欠者。足太阳少阴之气。相引而上下也。

