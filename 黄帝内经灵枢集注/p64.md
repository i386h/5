<!-- { "loadSidebar": true } -->
　　黄帝曰。其成积奈何。岐伯曰。厥气生足 。 生胫寒。胫寒则血脉凝涩。血脉凝涩。则寒气上入于肠胃。入于肠胃则 胀。 胀则肠外之汁沫。迫聚不得散。日以成积。卒然多食饮。则肠满。

　　起居不节。用力过度。则络脉伤。阳络伤则血外溢。血外溢则衄血。阴络伤则血内溢。血内溢则后血。肠胃之络伤。则血溢于肠外。肠外有寒汁沫。与血相搏。则并合凝聚不得散。而积成矣。卒然外中于寒。若内伤于忧怒。则气上逆。气上逆。则六输不通。湿气不行。凝血蕴裹而不散。津液涩渗。着而不去。而积皆成矣。（ 莫本切也门上声）

　　此言清湿之邪。伤下之形而成积也。 、闷也。厥逆生足 者。邪气厥逆于下。则足胫 。而不得疏利矣。 则生寒。寒则血脉凝涩。而寒气上入于肠胃。入于肠胃则 胀。胀则肠外之汁沫。

　　迫聚不得散。日久而成积矣。若卒然多食饮。则肠满。又或起居不节。用力过度。则络脉伤。络脉者。

　　即脏腑所出血气之别络也。阳络者。上行之络脉。伤则血外溢于上而为衄。阴络者。下行之络脉。伤则血内溢而为后血。肠胃之络伤。则血溢于肠外。肠外有寒汁沫。与血相搏。则并合凝聚。不得散而积成矣。或卒然外中于寒邪。若兼之内伤于忧怒。则气上逆。气上逆则六输不通。输者。转输血气之脉。六者。手经之输。即阳络也。六输不通。则温肤热肉之气不行。血凝蕴裹而不散。津液涩于络中。

　　渗于络外。着而不去而积成矣。此言汁沫迫聚。或肠外之寒汁沫。与血相搏。皆为成积也。或外中于寒。兼之内伤忧怒凝血与津液留着。亦皆成积也。按经脉有手三阴三阳之大络。并经而上循于手。

　　足三阴三阳之大络。并经而下循于足。主行血气。渗出于脉外以养形。是以阳络伤。则上出于空窍而为衄血。阴络伤。则内出于肠胃而为便血。六输不得上通于外。则内溢于脉外而成积。

　　是外内皆主渗出于脉外者也。徐振公曰。因于风雨所生之积。着于有形而生。故曰生。因于清湿所成之积。乃凝血与津汁。搏聚于空郭之中。如怀子之状。虚悬而成形。盖因于天者。本于无形。

　　故附于有形而生。因于地者。乃自成其形也。

　　黄帝曰。其生于阴者奈何。岐伯曰。忧思伤心。重寒伤肺。忿怒伤肝。醉以入房。汗出当风伤脾。用力过度。若入房汗出则伤肾。此内外三部之所生病者也。

　　此言喜怒不节。则伤五脏之形。而病起于阴也。忧思伤心。形寒饮冷则伤肺。忿怒不节则伤肝。

　　醉以入房。汗出当风则伤脾。用力过度。若入房汗出则伤肾。此外因于天之风雨。地之清湿。内因于五脏之情志。而成上中下三部之积也。按五脏只曰生病。而不曰积。盖五脏之病积。在气而非有形也。难经所谓在肝曰肥气。在肺曰息奔。在心曰伏梁。在脾曰痞气。在肾曰奔豚。此乃无形之气积。

　　而非有形之血积也。倪仲玉曰。忧思忿怒伤气。故积在气。

　　黄帝曰善。治之奈何。岐伯答曰。察其所痛。以知其应。有余不足。当补则补。当泻则泻。毋逆天时。是谓至治。痛者。为积之痛于内也。察其所痛。知其所应者。如着于孙络之积。则外应于手臂之孙络。着于阳明之经积。则外应于光明。着于肠胃募原之积。则外应于 谷之穴会。着于伏冲之积。

　　则外应于气冲大赫。着于膂筋之积。则应于足少阴太阳之筋。结于缓筋之积。则应于足太阴阳明之筋。

　　成于六输之积。则外应于内关外关。通里列缺。支正偏历。积于空郭之中。则外应于阳明之五里。臂腕之尺肤。积于五脏。察其左右上下。则外应于五脏之经俞。审其有余不足。当补则补。当泻则泻。随四时之序。气之所处。病之所舍。脏腑之所宜。毋逆天时。是谓至治。倪仲玉曰。外因之积应于形。内因之积应于脉。

　　卷八

　　行针第六十七

　　黄帝问于岐伯曰。余闻九针于夫子。而行之于百姓。百姓之气血。各不同形。或神动而气先针行。

　　或气与针相逢。或针已出。气独行。或数刺乃知。或发针而气逆。或数刺病亦剧。凡此六者。各不同行。愿闻其方。

　　此承前章论刺阴阳之人。而行针之不同也。夫五音之人多阴。左右太少之人多阳。百姓者。天下之大众。盖天地之间。六合之内。不离于五。而人亦应之。百姓之气血。各不同形者。谓形中之血气。有盛有少也。六者。谓重阳之人。阳中有阴之人。阴阳和平之人。多阴之人。阴中有阳之人。及粗工之所败也。倪仲玉曰。此篇论刺形。故提二形字。末结一形字。

　　岐伯曰。重阳之人。其神易动。其气易往也。黄帝曰。何谓重阳之人。岐伯曰。重阳之人。

　　高高。言语善疾。举足善高。心肺之脏气有余。阳气滑盛而扬。故神动而气先行。

　　此言重阳之人。神气之易行也。夫五脏内合五行。外合五音。三阴之所主也。心肺居上为阳。肝肾脾居下为阴。阴中之有阳也。重阳之人者。手足左右太少之三阳。及心肺之脏气有余者也。 高高。

　　手三阳之在上也。言语善疾。阴中之阳在中也。举足善高。足三阳之在下也。心藏神。肺主气。心肺之脏气有余。

　　阳气滑盛而扬。故神动而气先行也。

　　黄帝曰。重阳之人。而神不先行者何也。岐伯曰。此人颇有阴者也。黄帝曰。何以知其颇有阴也。岐伯曰。多阳者多喜。多阴者多怒。数怒者易解。故曰颇有阴。其阴阳之离合难。故其神不能先行也。心为阳中之太阳。肝为阴中之少阳。心主喜。肝主怒。心藏神。肝藏魂。魂随神以往来者也。

　　神动而气先行者。神魂之相离也。重阳而颇有阴者。阴阳之相合也。阴阳之离合难。故神与魂合。则其神不能先行矣。上文曰气先行。此则曰神。不能先行。盖气行则神行。神行则气行。神气之相随也。

　　夫行针者。贵在得神取气。然而神有易动。气有易往。是以数刺而病益甚者。反伤其神气也。仇汝霖曰。喜为心志。怒为肝志。数怒者易解。言其人易怒而易解者。重阳之人颇有阴也。盖多阴者多怒。

　　此阳中之阴。故易怒而易解也。

　　黄帝曰。其气与针相逢奈何。岐伯曰。阴阳和调。而血气淖泽滑利。故针入而气出疾而相逢也。

　　徐振公曰。此言阴阳和平之人。血气淖泽滑利。故气出疾而与针相逢也。倪仲玉曰。谓阴阳之气。皆应于针。

　　黄帝曰。针已出而气独行者。何气使然。岐伯曰。其阴气多而阳气少。阴气沉而阳气浮。沉者内藏。故针已出。气乃随其后。故独行也。

　　徐振公曰。此言多阴之人。针已出。而阴气独行也。其阴气多而阳气少者。阴气沉而阳气浮。阴阳之相离也。

　　故针已出。则微阳之气。随针外泄。阴气独行于内。此阴阳不和。不能交相 守。而微阳之易脱也。

　　黄帝曰。数刺乃知。何气使然。岐伯曰。此人之多阴而少阳。其气沉而气往难。故数刺乃知也。

　　徐振公曰。此言阴中有阳之人。数刺而始知也。阴中有阳者。多阴而少阳。其气沉而难于往来。

　　故数刺乃知。此阴阳 守于内也。二节言多阴少阳之人。有阴阳之相离者。有相守者。阴阳离合之道。

　　行针者不可不知。仇汝霖曰。多阴少阳。故阴阳不合。阴中有阳。故阴阳相和。盖阳生于阴也。

　　黄帝曰。针入而气逆者。何气使然。岐伯曰。其气逆。与其数刺病益甚者。非阴阳之气。浮沉之势也。此皆粗之所败。工之所失。其形气无过焉。

　　徐振公曰。重阳之人。其神易动。其气易往。神气之易散也。多阴之人。气随针出。微阳之易脱也。阴阳有离有合。气之有浮有沉。粗工不知浮沉离合之道而失之。以致数刺而病益甚也。夫五音之形。

　　阴气多而阳气少。左右太少之形。阳气多而阴气少。故善用针者。调其阴阳。而使形气之无过焉。

　　仇汝霖曰。神气者。五脏之神气也。重阳之人。使神气外弛。则愈亡其阴矣。多阴少阳之人。使阳气随针而出。则愈亡其阳矣。此皆粗之所败。工之所失也。

　　卷八

　　上膈第六十八

　　黄帝曰。气为上膈者。饮食入而还出。余已知之矣。虫为下膈。下膈者。食 时乃出。余未得其意。愿卒闻之。岐伯曰。喜怒不适。食饮不节。寒温不时。则寒汁流于肠中。流于肠中。则虫寒。虫寒则积聚守于下管。则肠胃充郭。卫气不营。邪气居之。人食则虫上食。虫上食则下管虚。下管虚则邪气胜之。

　　积聚已留。留则痈成。痈成则下管约。其痈在管内者。即而痛深。其痈在外者。则痈外而痛浮。

　　痈上皮热。（管脘同）

　　此言汁沫积于肠胃而成痈。膈者。内之膈肉。前连于胸之鸠尾。后连于脊之十一椎。旁连于胁。膈上为膻中。名曰气海。上焦宗气之所居。上焦开发。宣五谷味。所以熏肤充身泽毛。膈下胃腑之所居。名水谷之海。受中焦之气。泌糟粕。蒸津液。化其精微。随三焦出气。以温肌肉。充皮肤。若因于喜怒不适。食饮不节。寒温不时。病在膈上者。食饮入而还出。因于膈下者。食入时乃还。 时。周时也。夫胃者。水谷血气之海也。汁沫者。胃腑所生之津液。渗出于肠胃之外。

　　募原间之孙脉络脉。化赤为血。注于胃之大络。从脏腑之经隧。外出于皮肤。如因于外邪。以致汁沫渗留于肠外。不得散。则日以成积矣。如因于内伤。汁沫留于肠内。渐积而成痈。此皆因于中上二焦之气有伤。不能宣化输布。故帝曰气为上膈。虫为下膈。上膈者。上焦之气也。下膈者。中焦之气也。盖虫为阴类。遇阳热则消。中焦之气虚寒。则阴类生聚而上食矣。寒汁流于肠中。则肠胃充郭。而卫气不能营于外。则留积而成痈矣。其痈在脘内者。即痛而深。其痈在外者。则隐见于外而痛浮。在痈上之腹皮则热。徐振公曰。此节亦承前数章而言。谓形中之肌肉血气。藉胃腑水谷之所生养。若食饮入而还出。或朝食暮吐。暮食朝吐。则形气消索矣。此皆因于喜怒不节。若伤于五脏之形。则成五脏之积。伤于肠胃。则成肠胃之痈。本经曰。五脏不和。则七窍不通。六腑不和。则留而为痈。

　　黄帝曰。刺之奈何。岐伯曰。微按其痈。视其所行。先浅刺其旁。稍内益深。还而刺之。毋过三行。察其沉浮。以为深浅。已刺必熨。令热入中。日使热内。邪气益衰。大痈乃溃。伍以参禁。

　　以除其内。恬 无为。乃能行气。后以咸苦化谷乃下矣。

