<!-- { "loadSidebar": true } -->
　　黄帝曰。夫子言痈疽。何以别之。岐伯曰。营卫稽留于经脉之中。则血泣而不行。不行则卫气从之而不通。壅遏而不得行。故热。大热不止。热胜则肉腐。肉腐则为脓。然不能陷骨髓。不为焦枯。五脏不为伤。故命曰痈。黄帝曰。何谓疽。岐伯曰。热气淳盛。下陷肌肉。筋髓枯。内连五脏。

　　血气竭。当其痈下。筋骨良肉皆无余。故命曰疽。疽者。上之皮夭以坚。上如牛领之皮。痈者。其皮上薄以泽。此其候也。

　　上文分别部位之阴阳死生。此总论痈疽之浅深轻重。盖人之血气流行。环转出入。而淫邪泮衍。

　　变易无常。且气秉有浓薄。邪客有微甚。是以死生成败。各不同焉。按内经论痈疽所发。有因于喜怒不测。饮食不节。脏腑不和。则留积而为痈者。有因于脏腑之寒热相移而成痈者。本篇只论外因之邪。

　　盖以人之血气流行。与天同度。与地合纪。因息乃行。不得休止。少有留滞。则为痈为痹矣。是以圣人立九针之法。配合三才之道。以回造化之功。立数十万言。传之竹帛。使天下后世。子孙黎民。不罹灾眚之患。同归生长之门。圣人之教化大矣。

　　
