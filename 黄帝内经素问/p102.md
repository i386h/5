<!-- { "loadSidebar": true } -->
　　疾【凌犯太甚则遇于金故自病　新校正云按玉机真藏论云肝脉太过则令人喜怒忽忽冒巅疾为肝实而然则此病不独木太过遇金自病肝实亦自病也】化气不政生气独治云物飞动草木不宁甚而摇落反脇痛而吐甚冲阳絶者死不治上应太白星【诸壬嵗也木余土抑故不能布政于万物也生气木气也太过故独治而生化也风不务徳非分而动则太虚之中云物飞动草木不宁动而不止金则胜之故甚则草木摇落也脇反痛木乗土也冲阳胃脉也木气胜而土气乃絶故死也金复而太白逆守属星者危也其灾之发害于东方人之内应则先害于脾后伤肝也书曰满招损此其类也新校正云详此太过五化言星之例有三木与土运先言嵗镇后言胜已之星大与金运先言荧惑太白次言胜已之星后再言荧惑太白水运先言辰星次言镇星后再言辰星兼见已胜之星也】嵗火太过炎暑流行金肺受邪【火不以徳则邪害于金若以徳行则政和平也】民病疟少气欬喘血溢血泄注下嗌燥耳聋中热肩背热上应荧惑星【少气谓气少不足以息也血泄谓血利便血也血溢谓血上出于七窍也注下谓水利也中热谓胷心之中也背谓胷中之府肩接近之故胷心中及肩背热也火气太盛则荧惑光芒逆临宿属分皆灾也新校正云详火盛而尅金寒热交争故为疟按藏气法时论云肺病者欬喘肺虚者少气不能报息耳聋嗌干】甚则胷中痛脇支满脇痛膺背肩脾间痛两臂内痛【新校正云按藏气法时论云心病者胷中痛脇支满脇下痛膺背肩甲间痛两臂内痛】身热骨痛而为浸淫【火无徳令纵热害金水为复雠故火自病　新校正云按玉机真藏论云心脉太过则令人身热而肤痛为浸淫此云骨痛者误也】收气不行长气独明雨水霜寒【今详水字当作冰】上应辰星【金气退避火气独行水气折之故零冰雹及徧降霜寒而杀物也水复于火天象应之辰星逆凌乃寒灾于物也占辰星者常在日之前后三十度其灾发之当至南方在人之应则内先伤肺后反伤心　新校正云按五常政大论水霜寒作冰霜雹】上临少隂少阳火燔焫冰泉涸物焦槁【新校正云按五常政大论云赫曦之纪上征而收气后又六元正纪大论云戊子戊午太征上临少隂戊寅戊申太征上临少阳临者太过不及皆曰天符】病反谵妄狂越欬喘息鸣下甚血溢泄不已太渊絶者死不治上应荧惑星【诸戊嵗也戊午戊子嵗少隂上临戊寅戊申嵗少阳上临是谓天符之嵗也太渊肺脉也火胜而金絶故死火既太过又火热上临两火相合故形斯候荧惑逆犯宿属皆危　新校正云详戊辰戊戌嵗上见太阳是谓天刑运故当盛而不得盛则火化减半非太过又非不及也】嵗土太过雨湿流行肾水受邪【土无徳乃尔】民病腹痛清厥意不乐体重烦寃上应镇星【腹痛谓大腹小腹痛也清厥谓足逆冷也意不乐如有隐忧也土来刑水象应之镇星逆犯宿属则灾　新校正云按藏气法时论云肾病者身重肾虚者大腹小腹痛清厥意不乐】甚则肌肉萎足痿不收行善瘈脚下痛饮发中满食减四支不举【脾主肌肉外应四支又其脉起于足中指之端循核骨内侧斜出络跗故病如是　新校正云按藏气法时论云脾病者身重善饥肉痿足不收行善瘈脚下痛又玉机真藏论云脾太过则令人四支不举】变生得位【新校正云详太过五化独此言变生得位者举一而四气可知也又以土王时月难知故此详言之也】藏气伏化气独治之泉涌河衍涸泽生鱼风雨大至土崩溃鳞见于陆病腹满溏泄肠鸣反下甚而太谿絶者死不治上应嵗星【诸甲嵗也得位谓季月也藏水气也化土气也化太过故水藏伏匿而化气独治土胜木复故风雨大至水泉涌河渠溢干泽生鱼湿既甚矣风又鼔之故土崩溃土崩溃谓垣頺岸仆山落地入也河溢泉涌枯泽水滋鳞物丰盛故见于陆地也太谿肾脉也土胜而水絶故死木来折土天象逆临加其宿属正可忧也　新校正云按藏气法时论云脾虚则腹满肠鸣飱泄食不化也】嵗金太过燥气流行肝木受邪【金暴虐乃尔】民病两脇下少腹痛目赤痛眦疡耳无所闻【两脇谓两乳之下脇之下也小腹谓齐下两傍髎骨内也目赤谓白睛色赤也痛谓渗痛也眦谓四际脸睫之本也】肃杀而甚则体重烦寃胷痛引背两脇满且痛引少腹上应太白星【金气已过肃杀又甚木气内畏感而病生金盛应天太白明大加临宿属心受灾害　新校正云按藏气法时论云肝病者两脇下痛引少腹肝虚则目防防无所见耳无所闻又玉机真藏论云肝脉不及则令人胷痛引背下则两脇胠满也】甚则喘欬逆气肩背痛凥隂股膝髀腨防足皆病上应荧惑星【火气复之自生病也天象示应在荧惑逆加守宿属则可忧也　新校正云按藏气法时论云肺病者喘欬逆气肩背痛汗出凥隂股膝髀腨防足皆痛】收气峻生气下草木敛苍干凋陨病反暴痛胠脇不可反侧【新校正云详此云反暴痛不言何所痛者按至真要大论云心脇暴痛不可反侧则此乃心脇暴痛也】欬逆甚而血溢太冲絶者死不治上应太白星【诸庚嵗也金气峻疟木气被刑火未来复则如是也敛谓已生枝叶敛附其身也太冲肝脉也金胜而木絶故死当是之候太白应之逆守星属病皆危也　新校正云按庚子庚午庚寅庚申嵗上见少隂少阳司天是谓天刑运金化减半故当盛而不得盛非太过又非不及也】嵗水太过寒气流行邪害心火【水不务徳暴虐乃然】民病身热烦心躁悸隂厥上下中寒谵妄心痛寒气早至上应辰星【悸心跳动也谵乱语也妄妄见闻也天气水盛辰星莹明加其宿属灾乃至　新校正云按隂厥在后金不及复则隂厥有注】甚则腹大胫肿喘欬寖汗出憎风【新校正云按藏气法时论云肾病者腹火胫肿喘欬身重寖汗出憎风再详太过五化木言化气不政生气独治火言收气不行长气独明土言藏气伏长气独治金言收气峻生气下水当言藏气乃盛长气失政今独亡者阙文也】大雨至埃雾朦郁上应镇星【水盛不已为土所乗故彰斯候埃雾朦郁土之气肾之脉从足下上行入腹从肾上贯肝鬲入肺中循喉咙故生是病肾为隂故寖则汗出而憎风也卧寖汗出即其病也夫土气胜折水之强故镇星明盛昭其映也】上临太阳雨冰雪霜不时降湿气变物【新校正云按五常政大论云流衍之纪上羽而长气不化又六元正纪大论云丙辰丙戌太羽上临太阳临者太过不及皆曰天符】病反腹满肠鸣溏泄食不化【新校正云按藏气法时论云脾虚则腹满肠鸣飱泄食不化】渴而妄冒神门絶者死不治上应荧惑辰星【诸丙嵗也丙辰丙戊嵗太阳上临是谓天符之嵗也寒气太甚故雨化为冰雪冰则雹也霜不时降彰其寒也土复其水则大雨霖霪湿气内深故物皆湿变神明心脉也水胜而火絶故死水盛太甚则荧惑减矅辰星明莹加以逆守宿属则危亡也　新校正云详太过五独记火水之上临者火临火水临水为天符故也火临水为逆水临木为顺火临土为顺水临土为运胜天火临金为天刑运水临金为逆更不详出也又此独言上应荧惑辰星举此一例余从而可知也】帝曰善其不及何如【谓政化少也　新校正云详不及五化具五常政大论中】歧伯曰悉乎哉问也嵗木不及燥廼大行【清冷时至加之薄寒是谓燥气燥金气也】生气失应草木晚荣【后时之谓失应也】肃杀而甚则刚木辟着悉萎苍干上应太白星【天地凄怆日见朦昧谓雨非雨谓晴非晴人意惨然气象凝敛是为肃杀甚也刚劲硬也辟着谓辟着枝茎干而不落也柔耎也苍青也柔木之叶青色不变而干卷也木气不及金气乗之太白之明光芒而照其空也】民病中清胠脇痛少腹痛肠鸣溏泄凉雨时至上应太白星【新校正云按不及五化民病证中上应之星皆言运星失色畏星加临宿属为灾此独言畏星不言运星者经文阙也当云上应太白星嵗星】其谷苍【金气乗木肝之病也乗此气者肠中自鸣而溏泄者即无胠脇少腹之痛疾也微者善之甚者止之遇夏之气亦自止也遇秋之气而复有之凉雨时至谓应时而至也金土齐化故凉雨俱行火气来复则夏少金气胜木太白临之加其宿属分皆灾也金胜毕嵗火气不复则苍色之谷不成实也　新校正云详中清胠脇痛少腹痛为金乗木肝病之状肠鸣溏泄乃脾病之证盖以木少脾土无畏侮反受邪之故也】上临阳明失气生政草木再荣化气廼急上应太白镇星其主苍早【诸丁嵗也丁卯丁酉嵗阳明土临是谓天刑之嵗也金气承天下胜于木故生气失政草木再荣生气失政故木华晚启金气抑木故秋夏始荣结实成熟以化气急速故晚结成就也金气胜木天应同之故太白之见光芒明盛木气既少土气无制故化气生长急速木少金胜天气应之故镇星太白润而明也苍色之物又早凋落木少金乗故也　新校正云按不及五化独纪木土临阳明土上临厥隂水上临太隂不纪木上临厥隂土上临太隂金上临阳明者经之防各记其甚者也故于太过运中只言火临火水临水此不及运中只言木临金土临木水临土故不言厥隂临木太隂临土阳明临金也】复则炎暑流火湿性燥柔脆草木焦槁下体再生华实齐化病寒热疮疡疿胗痈痤上应荧惑太白其谷白坚【火气复金夏生大热故万物湿性时变为燥流火烁物故柔脆草木及蔓延之类皆上干死而下体再生若辛热之草死不再生也小热者死少大热者死多火大复已土气闲至则凉雨降其酸苦甘咸性寒之物乃再发生新开之与先结者齐承化而成熟火复其金太白减矅荧惑上应则益光芒加其宿属则皆灾也以火反复故曰白坚之谷秀而不实】白露早降收杀气行寒雨害物虫食甘黄脾土受邪赤气后化心气晩治上胜肺金白气廼屈其谷不成欬而上应荧惑太白星【阳明上临金自用事故白露早降寒凉大至则收杀气行以太阳居土湿之位寒湿相合故寒害物少于成实金行伐木假途于土子居母内虫之象也故甘物黄物虫蠧食之清气先胜热气后复复已乃胜故火赤之气后生化也赤后化谓草木赤华及赤实者皆后时而再荣秀也其五藏则心气晩王胜于肺心胜于肺则金之白气乃屈退也金谷稻也鼻中水出也金为火胜天象应同故太白芒减荧惑益明】嵗火不及寒廼大行长政不用物荣而下凝惨而甚则阳气不化廼折荣美上应辰星【火少木胜故寒廼大行长政不用则物容卑下火气既少水气洪盛天象出见辰星益明】民病胷中痛脇支满两脇痛膺背肩胛间及两臂内痛【新校正云详此证与火太过甚则反病之状同傍见藏气法时论】郁冒朦昧心痛暴瘖胷腹大脇下与腰背相引而痛【新校正云按藏气法时论云心虚则胷腹大脇下与腰背相引而痛】甚则屈不能伸髋髀如别上应荧惑辰星其谷丹【诸癸嵗也患以其脉行于是也火气不行寒气禁固髋髀如别屈不得伸水行乗火故荧惑芒减丹谷不成辰星临其宿属之分则皆灾也】复则埃郁大雨且至黒气廼辱病鹜溏腹满食饮不下寒中肠鸣泄注腹痛暴挛痿痹足不任身上应镇星辰星谷不成【埃郁云雨土之用也复寒之气必以湿湿气内淫则生腹疾身重故如是也黒气水气也辱屈辱也鹜鸭也土复于水故镇星明润临犯宿属则民受病灾矣】嵗土不及风廼大行化气不令草木茂荣飘而甚秀而不实上应嵗星【水无徳也木气专行故化气不令生气独擅故草木茂荣飘而甚是木不以徳土气薄少故物实不成不实谓粃恶也土不及木乗之故嵗星之见润而明也】民病飱泄霍乱体重腹痛筋骨繇复肌肉瞤酸善怒藏气举事蛰虫早附咸病寒中上应嵗星镇星其谷黅【诸已嵗也风客于胃故病如是土气不及水与齐化故藏气举事蛰虫早附于阳气之所人皆病中寒之疾也繇摇也筋骨摇动已复常则已繇复也土抑不伸若嵗星临宿属则皆灾也　新校正云详此文云筋骨繇复王氏虽注义不可解按至真要大论云筋骨繇并疑此复字并字之误也】复则收政严峻名木苍凋胷脇暴痛下引少腹善大息虫食甘黄气客于脾黅谷廼减民食少失味苍谷廼损【金气复木故名木苍凋金入于土母懐子也故甘物黄物虫食其中金入土中故气客于脾金气大来与土仇复故黅减实谷不成也】上应太白嵗星【太白芒盛嵗减明也一经少此六字缺文耳】上临厥隂流水不冰蛰虫来见藏气不用白廼不复上应嵗星民廼康【巳亥巳巳嵗厥隂上临其嵗少阳在泉火司于地故蛰虫来见流水不冰也金不得复故嵗星之象如常民康不病　新校正云详木不及上临阳明水不及上临太隂俱后言复此先言复而后举上临之候者盖白廼不复嫌于此年有复也】嵗金不及炎火廼行生气廼用长气专胜庶物以茂燥烁以行上应荧惑星【火不务徳而袭金危炎火既流则夏生大热生气举用故庶物蕃茂燥烁气至物不胜之烁胜之烁石流金涸泉焦草山泽燔烁雨乃不降炎火大盛天象应之荧惑之见而大明也】民病肩背瞀重血便注下收气廼后上应太白星其谷坚芒【诸乙嵗也瞀谓闷也受热邪故生是病收金气也火先胜故收气后火气胜金金不能盛若荧惑逆守宿属之分皆受病　新校正云详其谷坚芒白色可见故不云其谷白也经云上应太白以前后例相照经脱荧惑二字及详王注言荧惑逆守之事益知经中之阙也】复则寒雨暴至廼零冰雹霜雪杀物隂厥且格阳反上行头脑戸痛延及□顶发热上应辰星【新校正云详不及之运克我者行胜我者之子来复当来复之后胜星减矅复星明大此只言上应辰星而不言荧惑者阙文也当云上应辰星荧惑】丹谷不成民病口疮甚则心痛【寒气折火则见冰雹霜雪冰雹先伤而霜雪后损皆寒气之常也其灾害廼伤于赤化也诸不及而为胜所犯子气复之者皆归其方也隂厥谓寒逆也格至也亦拒也水行折火以救困金天象应之辰星明荧赤色之谷为霜雹损之】嵗水不及湿廼大行长气反用其化廼速暑雨数至上应镇星【湿大行谓数雨也化速谓物早成也火湿齐化故暑雨数至乗水不及而土胜之镇星之象増益光明逆凌留犯其又甚矣】民病腹满身重濡泄寒疡流水腰股痛发腘腨股膝不便烦寃足痿清厥脚下痛甚则跗肿藏气不政肾气不衡上应辰星其谷秬【藏气不能申其政令故肾气不能内致和平衡平也辰星之应当减其明或遇镇星临属宿者乃灾　新校正云详经云上应辰星注言镇星以前后例相校此经阙镇星二字】上临太隂则大寒数举蛰虫早藏地积坚冰阳光不治民病寒疾于下甚则腹满浮肿上应镇星【新校正云详木不及上临阳明上应太白镇星此独言镇星而不言荧惑者文阙也盖水不及而又上临太隂则镇星明盛以应土气专盛水既益弱则荧惑无畏而明大】其主黅谷【诸辛嵗也辛丑辛未嵗上临太隂太阳在泉故大寒数举也土气专盛故镇星益明黅谷应天嵗成也】复则大风暴发草偃木零生长不鲜面色时变筋骨并辟肉膶瘛目视防防物疎璺肌肉胗发气并鬲中痛于心腹黄气廼损其谷不登上应嵗星【木复其土故黄气反损而黅谷不登也谓实不成无以登祭器也木气暴复嵗星下临宿属分者灾　新校正云详此当云上应嵗星镇星尔】帝曰善愿闻其时也歧伯曰悉哉问也木不及春有鸣条律畅之化则秋有雾露清凉之政春有惨凄残贼之胜则夏有炎暑燔烁之复其眚东【化和气也胜金气也复火气也火复于金悉因其木故灾眚之作皆在东方余眚同　新校正云按木火不及先言春夏之化秋冬之政者先言木火之政化次言胜复之变也】其藏肝其病内舍胠脇外在闗节【东方用之主也】火不及夏有炳明光显之化则冬有严肃霜寒之政夏有惨凄凝冽之胜则不时有埃昬大雨之复其眚南【化火徳也胜水虐也复土变也南方火也】其藏心其病内舍膺脇外在经络【南方心之主也】土不及四维有埃云润泽之化则春有鸣条鼓拆之政四维发振拉飘腾之变则秋有肃杀霖霪之复其眚四维【东南东北西南西北方也维隅也谓日在四隅月也　新校正云详土不及亦先言政化次言胜复】其藏脾其病内舍心腹外在肌肉四支【四维中央脾之主也】金不及夏有光显郁蒸之令则冬有严凝整肃之应夏有炎烁燔燎之变则秋有冰雹霜雪之复其眚西其藏肺其病内舍膺脇肩背外在皮毛【西方肺之主也】水不及四维有湍润埃云之化则不时有和风生发之应四维发埃昬骤注之变则不时有飘荡振拉之复其眚北【飘荡振拉大风所作　新校正云详金水不及先言火土之化令与应故不当秋冬而言也次言者火土胜复之变也与木火土之例不同者互文也】其藏肾其病内舍腰脊骨髓外在谿谷踹膝【肉之大防为谷肉之小防为谿肉分之间谿谷之防以行荣卫以防大气】夫五运之政犹权衡也髙者抑之下者举之化者应之变者复之此生长化成收藏之理气之常也失常则天地四塞矣【失常之理则天地四时之气闭塞而无所运行故动必有静胜必有复乃天地隂阳之道】故曰天地之动静神明为之纪隂阳之往复寒暑彰其兆此之谓也【新校正云按故曰已下与五运行大论同上两句又与隂阳应象大论文重彼云隂阳之升降寒暑彰其兆也】帝曰夫子之言五气之变四时之应可谓悉矣夫气之动乱触遇而作发无常防卒然灾合何以期之歧伯曰夫气之动变固不常在而徳化政令灾变不同其候也帝曰何谓也歧伯曰东方生风风生木其徳敷和其化生荣其政舒启其令风其变振发其灾散落【敷布也和和气也荣滋荣也舒展也启开也振怒也发出也散谓物飘零而散落也　新校正云按五运行大论云其徳为和其化为荣其政为散其令宣发其变摧拉其眚为陨义与此通】南方生热热生火其徳彰显其化蕃茂其政明曜其令热其变燔焫【新校正云详五运行大论云其徳为显其化为茂其政为明其令郁蒸其变炎烁其眚燔焫】中央生湿湿生土其徳溽蒸其化丰备其政安静其令湿其变骤注其灾霖溃【溽湿也蒸热也骤注急雨也霖久雨也溃烂泥也　新校正云按五运行大论云其徳为濡其化为盈其政为谧其令云雨其变动注其眚淫溃】西方生燥燥生金其徳清洁其化敛其政劲切其令燥其变肃杀其灾苍陨【缩也敛收也劲鋭也切急也燥干也肃杀谓风动草树声若干也杀气太甚则木青干而落也　新校正云按五运行大论云其徳为清其化为敛其政为劲其令雾露其变肃杀其眚苍落】北方生寒寒生水其徳凄沧其化清谧其政凝肃其令寒其变凓冽其灾冰雪霜雹【凄沧薄寒也谧静也肃中列严整也凓冽甚寒也冰雪霜雹寒气凝结所成水复火则非时而有也　新校正云按五运行大论云其徳为寒其化为肃其政为静其变凝冽其眚冰雹】是以察其动也有徳有化有政有令有变有灾而物由之而人应之也【夫徳化政令和气也其动静胜复施于万物皆悉生成变与灾杀气也其出暴速其动骤急其行损伤虽皆天地自为动静之用然物有不胜其动者且损且病且死焉】帝曰夫子之言嵗候不及其太过而上应五星今夫徳化政令灾眚变易非常而有也卒然而动其亦为之变乎歧伯曰承天而行之故无妄动无不应也卒然而动者气之交变也其不应焉故曰应常不应卒此之谓也【徳化政令气之常也灾眚变易气卒交防而有胜负者也常谓嵗四时之气不差晷刻者不常不久也】帝曰其应奈何歧伯曰各从其气化也【嵗星之化以风应之荧惑之化以热应之镇星之化以湿应之太白之化以燥应之辰星之化以寒应之气变则应故各从其气化也上文言复胜皆上应之今经言应常不应卒所谓无大变易而不应然其胜复当色有枯燥润泽之异无见小大以应之】帝曰其行之徐疾逆顺何如歧伯曰以道留乆逆守而小是谓省下【以道谓顺行留乆谓过应留之日数也省下谓察天下人君之有徳有过者也】以道而去去而速来曲而过之是谓省遗过也【顺行已去已去輙逆行而速委曲而经过是谓遗其过而輙省察之也行急行缓往多往少盖谓罪之有大有小按其遗而断之】久留而环或离或附是谓议灾与其徳也【环谓如环之绕盘而不去也火议罪金议杀土木水议徳也】应近则小应逺则大【近谓犯星常在逺谓犯星去久大小谓喜庆及罚罪事】芒而大倍常之一其化甚大常之二其眚即也【甚谓政令大行也发谓起也即至也金火有之】小常之一其化减小常之二是谓临视省下之过与其徳也【省谓省察万国人吏侯王有徳有过者也故王侯人吏安可不深思诫慎耶】徳者福之过者伐之【有徳者则天降福以应之有过者天降祸以淫之则知祸福无门惟人所造耳】是以象之见也髙而逺则小下而近则大【见物之理也】大则喜怒迩小则祸福逺【象见髙而小旣未即祸亦未即福象见下而大福既不逺祸亦未遥但当修徳省过以候厥终苟未能慎祸而务求福祐岂有是者哉】嵗运太过则运星北越【火运火星木运木星之类也北越谓北而行也】运气相得则各行以道【无尅伐之嫌故守常而各行于中道】故嵗运太过畏星失色而兼其母【木失色而兼火失色而兼苍土失色而兼赤金失色而兼黄水失色而兼白是谓兼其母也】不及则色兼其所不胜【木兼白色火兼色土兼苍色金兼赤色水兼黄色是谓兼不胜也】肖者瞿瞿莫知其妙闵闵之当孰者为良【新校正云详肖者至为良与灵兰秘典论重彼有注】妄行无徴示畏侯王【不识天意心私度之妄言灾咎卒无征验适足以示畏之兆于侯王荧惑于庶民矣】帝曰无应何如歧伯曰亦各从其化也故时至有盛衰凌犯有逆顺留守有多少形见有善恶宿属有胜负征应有吉凶矣【五星之至相王为时盛囚死为衰东行凌犯为顺灾轻西行凌犯为逆灾重留守日多则灾深留守日少则灾浅星喜润则为见善星怒燥忧防则为见恶宿属谓所生月之属二十八宿及十二辰相分所属之位也命胜星不灾不害不胜星为灾小重命与星相得虽灾无害灾者狱讼疾病之谓也虽五星凌犯之事时遇星之囚死时月虽灾不成然火犯留守逆临则有诬譛狱讼之忧金犯则有刑杀气郁之忧木犯则有震惊风鼓之忧土犯则有中满下利跗肿之忧水犯则有寒气冲稸之忧故曰征应有吉凶也】帝曰其善恶何谓也歧伯曰有喜有怒有忧有丧有泽有燥此象之常也必谨察之【夫五星之见也从夜深见之人见之喜星之喜也见之畏星之怒也光色微曜乍明乍暗星之忧也光色逈然不彰不莹不与众同星之防也光色圎明不盈不缩怡然莹然星之喜也光色勃然临人芒彩满溢其象懔然星之怒也泽洪润也燥干枯也】帝曰六者髙下异乎岐伯曰象见髙下其应一也故人亦应之【观象覩色则中外之应人天咸一矣】帝曰善其徳化政令之动静损益皆何如歧伯曰夫徳化政令灾变不能相加也【天地动静隂阳往复以徳报徳以化报化政令灾眚及动复亦然故曰不能相加也】胜复盛衰不能相多也【胜盛复盛胜微复微不应以盛报微以化报变故曰不能相多也】往来小大不能相过也【胜复曰数多少皆同故曰不能相过也】用之升降不能相无也【木之胜金必报火土金水皆然未有胜而无报者故气不能相使无也】各从其动而复之耳【动必有复察动以言复也易曰吉凶悔吝者生乎动此之谓欤天虽髙不可度地虽广不可量以气动复言之其犹视其掌矣】帝曰其病生何如歧伯曰徳化者气之祥政令者气之章变易者复之纪灾眚者伤之始气相胜者和不相胜者病重感于邪则甚也【祥善应也章程也式也复纪谓报复之纲纪也重感谓年气已不及天气又见克杀之气是为重感重谓重累也】帝曰善所谓精光之论大圣之业宣明大道通于无穷究于无极也余闻之善言天者必应于人善言古者必騐于今善言气者必彰于物善言应者同天地之化善言化言变者通神明之理非夫子孰能言至道欤【太过不及嵗化无穷气交迁变流于无极然天垂象圣人则之以知吉凶何者嵗太过而星大或明莹嵗不及而星小或失色故吉凶可指而见也吉凶者何谓物禀五常之气以生成莫不上参应之有否有宜故曰吉凶斯至矣故曰善言天者必应于人也言古之道而今必应之故曰善言古者必騐于今也化气生成万物皆禀故言气应者以物明之故曰善言应者必彰于物也彰明也气化之应如四时行万物备故善言应者必同天地之造化也物生谓之化物极谓之变言万物化变终始必契于神明运为故言化变者通于神明之理圣人智周万物无所不通故言必有发动无不应之也】廼择良兆而藏之灵室每旦读之命曰气交变非齐戒不敢发慎传也【灵室谓灵兰室黄帝之书府也　新校正云详此文与六元正纪大论末同】
