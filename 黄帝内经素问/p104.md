<!-- { "loadSidebar": true } -->
　　黄帝问曰太虚寥廓五运廻薄衰盛不同损益相从愿闻平气何如而名何如而纪也歧伯对曰昭乎哉问也木曰敷和【敷布和气物以生荣】火曰升明【火气髙明】土曰备化【广被化气损于羣品】金曰审平【金气清审平而定】水曰静顺【水体清静顺于物也】帝曰其不及奈何歧伯曰木曰委和【阳和之气委屈而少用也】火曰伏明【明曜之气屈伏不申】土曰卑监【土虽卑少犹监万物之生化也】金曰从革【从顺革易坚成万物】水曰涸流【水少故流注干涸】帝曰太过何谓歧伯曰木曰发生【宣发生气万物以荣】火曰赫曦【盛明也】土曰敦阜【敦厚也阜髙也土余故髙而厚】金曰坚成【气爽风劲坚成庶物】水曰流衍【衍泮衍也溢也】帝曰三气之纪愿闻其候歧伯曰悉乎哉问也【新校正云按此论与五运行大论及隂阳应象大论金匮真言论相通】敷和之纪木徳周行阳舒隂布五化宣平【自当其位不与物争故五气之化各布政令于四方无相干犯新校正云按王注太过不及各纪年辰此平木运注不纪年辰者平气之嵗不可以定纪也或者欲补注云谓丁巳丁亥壬寅壬申嵗者是未达也】其气端【端直也丽也】其性随【顺于物化】其用曲直【曲直材干皆应用也】其化生荣【木化宣行则物生荣而美】其类草木【木体坚髙草形卑下然各有坚脆刚柔蔓结条屈者】其政发散【春气发散物禀以生木之化也】其候温和【和春之气也】其令风【木之令行以和风】其藏肝【五藏之气与肝同】肝其畏清【清金令也木性暄故畏清五运行大论曰木其性暄又曰燥胜风】其主目【阳升明见目与同也】其谷麻【色苍也　新校正云按金匮真言论云其谷麦与此不同】其果李【味酸也】其实核【中有坚核者】其应春【四时之中春化同】其虫毛【木化宣行则毛虫生】其畜犬【如草木之生无所避也新校正云按金匮真言论云其畜鸡】其色苍【木化宣行则物浮苍翠】其养筋【酸入筋】其病里急支满【木气所生　新校正云按金匮真言论云是以知病之在筋也】其味酸【木化敷和则物酸味厚】其音角【调而直也】其物中坚【象土中之有木也】其数八【成数也】升明之纪正阳而治徳施周普五化均衡【均等也衡平也】其气髙【火炎上】其性速【火性躁疾】其用燔灼【灼烧也燔之与灼皆火之用】其化蕃茂【长气盛故物火】其类火【五行之气与火类同】其政明曜【徳合髙明火之政也】其候炎暑【气之至也以是候之】其令热【热至乃令行】其藏心【心气应之】心其畏寒【寒水令也心性暑热故畏寒五运行大论曰心其性暑又曰寒胜热】其主舌【火以烛幽舌申明也】其谷麦【色赤也　新校正云按金匮真言论云其谷黍又藏气法时论云麦也】其果杏【味苦也】其实络【中有支络者】其应夏【四时之气夏气同】其虫羽【羽火象也火化宣行则羽虫生】其畜马【健决躁速火类同新校正云按金匮真言论云其畜羊】其色赤【色同又明】其养血其病瞤瘛【火之性动也　新校正云按金匮真言论云是以知病之在脉也】其味苦【外明气化则物苦味纯】其音征【和而美】其物脉【中多支脉火之化也】其数七【成数也】备化之纪气协天休徳流四政五化齐脩【土之徳静分助四方賛成金木水火之政土之气厚应天休和之气以生长收藏终而复始故五化齐脩】其气平【土之生也平而正】其性顺【应顺羣品悉化成也】其用髙下【田土髙下皆应用也】其化丰满【丰满万物非土化不可也】其类土【五行之化土类同】其政安静【土体厚土徳静故政化亦然】其候溽蒸【溽湿也蒸热也】其令湿【湿化不絶竭则土令延长】其藏脾【脾气同】脾其畏风【风木令也脾性虽四气兼并然其所主犹畏本也五运行大论云脾其性静兼又曰风胜湿】其主口【上体包容口主受纳】其谷稷【色黄也　新校正云按金匮真言论作稷藏气法时论作粳】其果【味甘也】其实肉【中有肌肉者】其应长夏【长夏谓长养之夏　新校正云按王注藏气注时论云夏为土母土长于中以长而治故云长夏又注六节藏象论云所谓长夏者六月也土生于火长在夏中既长而王故云长夏】其虫倮【无毛羽鳞甲土形同】其畜牛【成彼稼穑土之用也牛之应用其缓而和】其色黄【土同也】其养肉【所养者厚而静】其病否【土性拥碍　新校正云按金匮真言论云病在舌本是以知病之在肉也】其味甘【备化气丰则物味甘厚】其音宫【大而重】其物肤【物禀备化之气则多肌肉】其数五【生数也正土不虚加故也】审平之纪收而不争杀而无犯五化宣明【犯谓刑犯于物也而不争杀而无犯匪审平之徳何以能为是哉】其气洁【金气以洁白莹明为事】其性刚【性刚故摧缺于物】其用散落【金用则万物散落】其化坚敛【收敛坚强金之化也】其类金【审平之化金类同】其政劲肃【化急速而整肃也劲鋭也】其候清切【清大凉也切急也风声也】其令燥【燥干也】其藏肺【肺气之用同金化也】肺其畏热【热火令也肺性凉故畏火热五运行大论曰肺其性凉】其主鼻【肺藏气鼻通息也】其谷稻【色白也　新校正云按金匮真言论作稻藏气法时论作黄黍】其果桃【味辛也】其实殻【外有坚殻者】其应秋【四时之化秋气同】其虫介【外被坚甲者】其畜鸡【性善鬬伤象金用也　新校正云按金匮真言论云其畜马】其色白【色同也】其养皮毛【坚同也】其病欬【有声之病金之应也新校正云按金匮真言论云病在背是以知病之在皮毛也】其味辛【审平化治则物辛味正】其音商【和利而】其物外坚【金化宣行则物体外坚】其数九【成数也】静顺之纪藏而勿害治而善下五化咸整【治化也水之性下所以徳全江海所以能为百谷主者以其善下之也】其气明【清净明昭水气所主】其性下【归流于下】其用沃衍【用非净事故沬生而流溢沃沬也衍溢也】其化凝坚【藏气布化则水物凝坚】其类水【净顺之化水同类】其政流演【井泉不竭河流不息则流演之义也】其候凝肃【凝寒也肃静也寒来之气候】其令寒【水令宣行则寒司物化】其藏肾【肾藏之用同水化也】肾其畏湿【湿土气也肾性凛故畏土湿五运行大论曰肾其性凛】其主二隂【流注应同　新校正云按金匮真言论曰北方黒色入通于肾开窍于二隂】其谷豆【色黒也　新校正云按金匮真言论及藏气法时论同】其果栗【味咸也】其实濡【中有津液也】其应冬【四时之化冬气同】其虫鳞【鳞水化生】其畜彘【善下也彘豕也】其色黒【色同也】其养骨髓【气入也】其病厥【厥气逆也凌上也倒行不顺也　新校正云按金匮真言论云病在谿是以知病之在骨也】其味咸【味同也】其音羽【深而和也】其物濡【水化丰洽庶物濡润】其数六【成数也】故生而勿杀长而勿罚化而勿制收而勿害藏而勿抑是谓平气【生气主嵗收气不能纵其杀长气主嵗藏气不能纵其罚化气主嵗生气不能纵其制收气主嵗长气不能纵其害藏气主嵗化气不能纵其抑夫如是者皆天气平地气正五化之气不以胜克为用故谓曰平和气也】委和之纪是谓胜生【丁卯丁丑丁亥丁酉丁未丁巳之嵗】生气不政化气廼【木少故生气不政土寛故化气廼】长气自平收令廼早【火无忤犯故长气自平木气既少故收令廼早】凉雨时降风云并兴【凉金化也雨湿气也风木化也云湿气也】草木晚荣苍干淍落【金气有余木不能胜故也新校正云详委和之纪木不及而金气乗之故苍干凋落非金气有余木不能胜也盖木不足而金胜之也】物秀而实肤肉内充【嵗生虽晚成者满实土化气速故如是也】其气敛【收敛兼金气故】其用聚【不布散也】其动緛戾拘缓【緛缩短也戾了戾也拘拘急也缓不收也】其发惊骇【大屈卒伸惊骇象也】其藏肝【内应肝】其果枣李【枣土李木实也　新校正云详李木实也按火土金水不及之果李当作桃王注亦非】其实核殻【核木殻金主】其谷稷稻【金土谷也】其味酸辛【味酸之物孰兼辛也】其色白苍【苍色之物孰兼白也】其畜犬鸡【木从金畜】其虫毛介【毛从介】其主雾露凄沧【金之化也】其声角商【角从商】其病摇动注恐【木受邪也】从金化也【木不自攻故化从金】少角与判商同【少角木不及政半与商金化同判半也　新校正云按火土金水之文判作少则此当云少角与少商同不云少商者盖少角之运共有六年而丁巳丁亥上角与正角同丁卯丁酉上商与正商同丁未丁丑上宫与正宫同是六年者各有所同与火土金水之少运不同故不云同少商只大约而言半从商化也】上角与正角同【上见厥隂与敷和嵗化同谓丁亥丁巳嵗上之所见者也】上商与正商同【上见阳明则与平金嵗化同丁卯丁酉嵗上见阳明】其病支废痈肿疮疡【金刑木也】其甘虫【子在母中】邪伤肝也【虽化悉与金同然其所伤则归于肝木也】上宫与正宫同【土盖其木与未出等也木末出土与无木同土自用事故与正土运嵗化同也上见太隂是谓上宫丁丑丁未嵗上见太隂司天化之也】萧飋肃杀则炎赫沸腾【萧飋肃杀金无徳也炎赫沸腾火之复也】眚于三【大为木复故其在东三东方也此言金之物胜也　新校正云按六元正纪大论云灾三宫也】所谓复也【复报复也】其主飞蠧蛆雉【飞羽虫也蠧内生虫如蛆蝇之生者此则物内自化尔雉鸟耗也】廼为雷霆【雷谓大声生于太虚云暝之中也霆谓迅雷卒如火之爆者即霹雳也】伏明之纪是谓胜长【藏气胜长也谓癸酉癸未癸巳癸卯癸丑癸亥之嵗也】长气不宣藏气反布【火之长气不能施化故水之藏气反布于时】收气自政化令廼衡【金土之义与嵗气素无干犯故金自行其政土自平其气也】寒清数举暑令廼薄【火气不用故】承化物生生而不长【火令不振故承化生之物皆不长也】成实而稚遇化已老【物实成孰苖尚稚短及遇化气未长极而气已老矣】阳气屈伏蛰虫早藏【阳不用而隂胜也若上临癸卯癸酉嵗则蛰反不藏　新校正云详癸已癸亥之嵗蛰亦不藏】其气郁【郁燠不舒畅】其用暴【速也】其动彰伏变易【彰明也伏隐也变易谓不常其象见也】其发痛【痛由心所生】其藏心【嵗运之气通于心】其果栗桃【栗水桃金果也】其实络濡【络支脉也濡有汁也】其谷豆稻【豆水稻金谷也】其味苦咸【苦兼咸也】其色丹【色丹之物熟兼也】其畜马彘【火从水畜】其虫羽鳞【羽从鳞】其主冰雪霜寒【水之气也】其声征羽【征从羽】其病昬惑悲忘【大之躁动不拘常律隂冒阳火故昬惑不治心气不足故喜悲善忘也】从水化也【火弱水强故伏明之纪半从水之政化】少征与少羽同【火少故半同水化新校正云详少征运六年内癸卯癸酉同正商癸巳癸亥同嵗防外癸未癸丑二年少徴与少羽同故不云判羽也】上商与正商同【嵗上见阳明则与平金嵗化同也癸卯及癸酉嵗上见阳明　新校正云详此不言上宫上角者盖宫角于火无大克罚故经不备云】邪伤心也【受病者心】凝惨凓冽则暴雨霖【凝惨凓冽水无徳也暴雨霖土之复也】眚于九【九南方也　新校正云按六元正纪大论云灾九宫】其主骤注雷霆震惊【天地气争而生是变气交之内害及粢盛及伤鳞类】沈□淫雨【沈隂淫雨湿变所生也□音隂】卑监之纪是谓减化【谓化气减少巳巳巳卯巳丑巳亥巳酉巳未之嵗也】化气不令生政独彰【土少而木专其用】长气整雨廼愆收气平【不相干犯则平整化气减故雨愆期】风寒并兴草木荣美【风木也寒水也土少故寒气得行生气独彰故草木敷荣而端美】秀而不实成而粃也【荣秀而美气生于木化气不满故物实中空是以粃恶】其气散【气不安静水且乗之从木之风故施散也】其用静定【虽不能专政于时物然或举用则终归土徳而静定】其动疡涌分溃痈肿【疡疮也涌呕吐也分裂也溃烂也痈肿脓疮也】其发濡滞【土性也濡湿也】其藏脾【主藏病】其果李栗【李木栗水果也】其实濡核【濡中有汁者核中坚者　新校正云详前后濡实主水此濡字当作肉王注亦非】其谷豆麻【豆水麻木谷也】其味酸甘【甘味之味熟兼酸也】其色苍黄【色黄之物外兼苍也】其畜牛犬【土从木畜】其虫倮毛【倮从毛】其主飘怒振发【木之气用也】其声宫角【宫从角】其病留满否塞【土气拥碍故】从木化也【不胜故从佗化】少宫与少角同【土少故半从木化也　新校正云详少宫之运六年内除巳丑巳未与正宫同巳巳巳亥与正角同外有巳卯巳酉二年少宫与少角同故不云判角也】上宫与正宫同【上见太隂则与平土运生化同也巳丑巳未其嵗见也】上角与正角同【上见厥隂则悉是敷和之纪也巳亥巳巳其嵗见也】其病飱泄【风之胜也】邪伤脾也【纵诸气金病即自伤脾　新校正云详此不言上商者土与金无相克罚故经不纪之也又注云纵诸气金病即自伤脾也金字疑误】振拉飘则苍干散落【振拉飘木无徳也苍干散落金之复也】其眚四维【东南西南东北西北土之位也　新校正云按六元正纪大论云灾五宫】其主败折虎狼【虎狼猴犲豹鹿马獐麂诸四足之兽害于粢盛及生命也】清气廼用生政廼辱【金气行则木气屈】从革之纪是谓折收【火折金收之气谓乙丑乙亥乙酉乙未乙巳乙卯之嵗也】收气廼后生气廼【后不及时也收气不能以时而行则生气自应布而用之也】长化合徳火政廼宣庶类以蕃【火土之气同生化也宣行也】其气【顺火也】其用躁切【少虽后用用则切急随火躁也】其动铿禁瞀厥【铿欬声也禁谓二隂禁止也瞀闷也厥谓气上逆也】其发欬喘【欬金之有声喘肺藏气也】其藏肺【主藏病】其果李杏【李木杏大果也】其实殻络【外有殻内有支络之实也】其谷麻麦【麻木麦火谷也麦色赤也】其味苦辛【苦味胜辛辛兼苦也】其色白丹【赤加白也】其畜鸡羊【金从火土之兼化　新校正云详火畜马土畜牛今言羊故王注云从火土之兼化为羊也或者当去注中之土字甚非】其虫介羽【介从羽】其主明曜炎烁【火之胜也】其声商征【商从征】其病欬衂【金之病也】从火化也【火气来胜故屈已以从之】少商与少征同【金少故半同火化也新校正云详少商运六年内除乙卯乙酉同正商乙巳乙亥同正角外乙未乙丑二年为少商同少征故不云判征也】上商与正商同【上见阳明则与平金运生化同乙卯乙酉其嵗止见也】上角与正角同【上见厥隂则与平木运生化同乙巳乙亥其嵗上见也新校正云详金土无相胜克故经不言上宫与正宫同也】邪伤肺也【有邪之胜则归肺】炎光赫烈则冰雪霜雹【炎光赫烈火无徳也冰雪霜雹水之复也水复之作雹形如半珠　新校正云详注云雹形如半珠半字疑误】于七【七西方也　新校正云按六元正纪大论云灾七宫】其主鳞伏彘防【突戾潜伏嵗主纵之以伤赤实及羽类也】嵗气早至廼生大寒【水之化也】涸流之纪是谓反阳【隂气不及反为阳气代之谓辛未辛巳辛卯辛酉辛亥辛丑之嵗也】藏令不举化气廼昌【少水而土盛】长气宣布蛰虫不藏【太阳在泉经文背也厥隂阳明司天乃如经谓也】土润水泉减草木条茂荣秀满盛【长化之气丰而厚也】其气滞【从土也】其用渗泄【不能流也】其动坚止【谓便写也水少不濡则干而坚止藏气不能固则注下而奔速】其发燥槁【隂少而阳盛故尔】其藏肾【主藏病也】其果杏【土杏火果也】其实濡肉【濡水肉土化也】其谷黍稷【黍火稷土谷也　新校正云按本论上文麦为火之谷今言黍者疑麦字误为黍也虽金匮真言论作黍然本论作麦当从本篇之文也】其味甘咸【甘入于咸味甘美也】其色黅【黄加黒也】其畜彘牛【水从土畜】其虫鳞倮【鳞从倮】其主埃郁昬翳【土之胜也】其声羽宫【羽从宫】其病痿厥坚下【水土参并故如是】从土化也【不胜于土故从他化】少羽与少宫同【水土各半化也新校正云详少羽之运六年内除辛丑辛未与正宫同外辛卯辛酉辛巳辛亥四嵗为同少宫故不言判宫】
