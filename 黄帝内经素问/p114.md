<!-- { "loadSidebar": true } -->
　　黄帝曰呜呼逺哉闵闵乎若视深渊若迎浮云视深渊尚可测迎浮云莫知其际【呜呼逺哉叹至道之不及也闵闵乎言妙用之不穷也深渊清澄见之必定故可测浮云漂寓际不守常故莫知　新校正云详此文与六微防论文重】圣人之术为万民式论裁志意必有法则循经守数按循医事为万民副故事有五过四徳汝知之乎【慎五过则敬顺四时之徳气矣然徳者道之用生之主故不可不敬顺之也上古天真论曰所以能年皆度百嵗而动作不衰者以其徳全不危故也灵枢经曰天之在我者徳也由此则天降徳气人赖而生主气抱神上通于天生气通天论曰夫自古通天者生之本此之谓也　新校正云按为万民副杨上善云副助也】雷公避席再拜曰臣年幼小防愚以惑不闻五过与四徳比类形名虚引其经心无所对【经未师受心匪生知功业微薄故卑辞也】帝曰凡未诊病者必问尝贵后贱虽不中邪病从内生名曰脱营【神屈故也贵之尊荣贱之屈辱心懐眷慕久结忧惧故虽不中邪而病从内生血脉虚减故曰脱营】尝富后贫名曰失精五气留连病有所并【富而从欲贫夺丰财内结忧煎外悲过物然则心从想慕神随徃计荣卫之道闭以迟留气血不行积并为病】医工诊之不在藏府不变躯形诊之而疑不知病名【言病之初也病由想恋所为故未居藏府事因情念所起故不变躯形医不悉之故诊而疑也】身体日减气虚无精【言病之次也气血相逼形肉消烁故身体日减隂阳应象大论曰气归精精食气今气虚不化精无所滋故也】病深无气洒洒然时惊【言病之深也病气深谷气尽阳气内薄故恶寒而惊洒洒寒貌】病深者以其外耗于卫内夺于荣【血为忧煎气随悲减故外耗于卫内夺于荣病深者何以此耗夺故尔也新校正云按太素病深者以其作病深以甚也】良工所失不知病情此亦治
　　之一过也【失谓失问其所始也】凡欲诊病者必问饮食居处【饮食居处其有不同故问之也异法方宜论曰东方之域天地之所先生鱼盐之池海濵傍水其民食鱼而嗜咸皆安其处羙其食西方者金王之域沙石之处天地之所收引其民陵居而多风水土刚强其民不衣而褐荐其民华食而脂肥北方者天地所闭藏之域其地髙陵居风寒水冽其民乐野处而乳食南方者天地所长养阳之所盛处其地下水土弱雾露之所聚其民嗜酸而食胕中央者其地平以湿天地所以生万物也众其民食杂而不劳由此则诊病之道当先问焉故圣人杂合以法各得其所宜此之谓矣】暴乐暴苦始乐后苦【新校正云按太素作始苦】皆伤精气精气竭絶形体毁沮【喜则气缓悲则气消然悲哀动中者竭絶而失生故精气竭絶形体残毁心神沮丧矣】暴怒伤隂暴喜伤阳【怒则气逆故伤隂喜则气缓故伤阳】厥气上行满脉去形【厥气逆也逆气上行满于经络则神气惮散去离形骸矣】愚医治之不知补写不知病情精华日脱邪气乃并此治之二过也【不知喜怒哀乐之殊情概为补写而同实则五藏精华之气日脱邪气薄蚀而乃并于正真之气矣】善于脉者必以比类竒恒从容知之为工而不知道此诊之不足贵此治之三过也【竒恒谓气竒异于恒常之也从容谓分别藏气虚实脉见髙下几相似也示从容论曰脾虚浮似肺肾小浮似脾肝急沈散似肾此皆工之所时乱然从容分别而得之矣】诊有三常必问贵贱封君败伤及欲侯王【贵则形乐志乐贱则形苦志苦苦乐殊贯故先问也封君败伤降君之位封公卿也及欲侯王谓情慕尊贵而妄为不已也　新校正云按太素欲作公】故贵脱势虽不中邪精神内伤身必败亡【忧惶煎迫怫结所为】始富后贫虽不伤邪皮焦筋屈痿躄为挛【以五藏气留连病有所并而为是也】医不能严不能动神外为柔弱乱至失常病不能移则医事不行此治之四过也【严谓戒所以禁非也所以令从命也外为柔弱言委随而顺从也然戒不足以禁非动不足以从令委随任物乱失天常病且不移何医之有】凡诊者必知终始有知余绪切脉问名当合男女【终始谓气色也脉要精微论曰知外者终而始之明知五气色象终而复始也余绪谓病发端之余绪也切谓以指按脉也问名谓问病诊之名也男子阳气多而左脉大为顺女子隂气多而右脉大为顺故宜以常先合之也】离絶菀结忧恐喜怒五藏空虚血气离守工不能知何术之语【离谓离问亲爱絶谓絶念所懐菀谓菀积思虑结谓结固余怨夫问亲爱者魂逰絶所懐者意丧积所虑者神劳结余怨者志苦忧愁者闭塞而不行恐惧者荡惮而失守盛忿者迷惑而不治喜乐者惮散而不藏由是八者故五藏空虚血气离守工不思晓又何言哉　新校正云按荡惮而失守甲乙经作不收】尝富大伤斩筋絶脉身体复行令泽不息【斩筋絶脉言非分之过损也身体虽以复旧而行且令津液不为滋息也何者精气耗减也泽者液也】故伤败结留薄归阳脓积寒炅【阳谓诸阳脉及六府也炅谓热也言非分伤败筋脉之气血气内结留而不去薄于阳脉则化为脓久积腹中则外为寒热也】粗工治之亟刺隂阳身体解散四支转筋死日有期【不知寒热为脓积所生以为常热之疾概施其法数刺隂阳经脉气夺病甚故身体解散而不用四支废运而转筋如是故知死日有期岂谓命不谓医耶】医不能明不问所发唯言死日亦为粗工此治之五过也【言粗工不必谓解不学者纵备尽三世经法诊不三常疗不慎五过不求余绪不问持身亦足为粗畧之医尔】凡此五者皆受术不通人事不明也【言是五者但名受术之徒未足以通悟精微之理人间之事尚犹懵然】故曰圣人之治病也必知天地隂阳四时经纪五藏六府雌雄表里刺灸砭石毒药所主从容人事以明经道贵贱贫富各异品理问年少长勇怯之理审于分部知病本始八正九诊必副矣【圣人之备识也如此工宜勉之】治病之道气内为寳循求其理求之不得过在表里【工之治病必在于形气之内求有过者是为圣人之寳也求之不得则以藏府之气隂阳表里而察之新校正云按全元起本及太素作气内为实杨上善云天地间气为外气人身中气为内气外气裁成万物是为外实内气荣卫裁生故为内实治病能求内气之理是治病之要也】守数防治无失俞理能行此术终身不殆【守数谓血气多少及刺深浅之数也防治谓防穴俞所治之防而用之也但守数防治而用之则不失穴俞之理矣殆者危也】不知俞理五藏菀熟痈发六府【菀积也熟热也五藏积热六府受之阳热相薄热之所过则为痈矣】诊病不审是谓失常【谓失常经术正用之道也】谨守此治与经相明【谓前气内循求俞防之理也】上经下经揆度隂阳竒恒五中以决明堂审于终始可以横行【所谓上经者言气之通天也下经者言病之变化也言此二经揆度隂阳之气竒恒五中皆决于明堂之部分也揆度者度病之深浅也竒恒者言竒病也五中者言五藏之气色也夫明堂者所以视万物别白黒审长短故曰决于明堂也审于终始者谓审察五色囚王终而复始也夫道循如是应用不穷目牛无全万举万当由斯髙逺故可以横行于世问矣】徴四失论篇七十八【新校正云按全元起本在第八巻名方论得失明着】
　　黄帝在明堂雷公侍坐黄帝曰夫子所通书受事众多矣试言得失之意所以得之所以失之雷公对曰循经受业皆言十全其时有过失者请闻其事解也【言循学经师受传事业皆谓十全于人庻及乎施用正术宣行至道或得失之于世中故请闻其解说也】帝曰子年少智未及邪将言以杂合耶【言谓年少智未及而不得十全耶为复且以言而杂合众人之用耶帝疑先知而反问也】夫经脉十二络脉三百六十五此皆人之所明知工之所循用也【谓循学而用也】所以不十全者精神不専志意不理外内相失故时疑殆【外谓色内谓脉也然精神不専于循用志意不从于条理所谓粗畧揆度失常故色脉相失而时自疑殆也】诊不知隂阳逆从之理此治之一失也【脉要精微论曰冬至四十五日阳气微上隂气微下夏至四十五日隂气微上阳气微下隂阳冇时与脉为期又曰微妙在脉不可不察察之有纪从隂阳始由此故诊不知隂阳逆从之理为一失矣】受师不卒妄作杂术谬言为道更名自功【新校正云按太素功作巧】妄用砭石后遗身咎此治之二失也【不终师术惟妄是为易古变常自功循已遗身之咎不亦宜乎故为二失也老子曰旡遗身殃是谓袭常盖嫌其妄也】不适贫富贵贱之居坐之薄厚形之寒温不适饮食之宜不别人之勇怯不知比类足以自乱不足以自明此治之三失也【贫贱者劳富贵者佚佚则邪不能伤易伤以劳劳则易伤以邪其于劳也则富者处贵者之半其于邪也则贫者居贱者之半例率如此然世禄之家或此殊矣夫勇者难感怯者易伤二者不同盖以其神气有壮弱也观其贫贱富贵之义则坐之薄厚形之寒温饮食之宜理可知矣不知比类用必乖衷则适足以汨乱心绪岂通明之可妄乎故为失三也】诊病不问其始忧患饮食之失节起居之过度或伤于毒不先言此卒持寸口何病能中妄言作名为粗为穷此治之四失也【忧谓忧惧也患谓患难也饮食失节言其饱也起居过度言溃耗也防伤于毒谓病不可拘于藏府相乗之法而为疗也卒持寸口谓不先持寸口之脉和平与不和平也然工巧备识四术犹疑故诊不能中病之形名言不能合经而妄作粗畧医者尚能穷妄谬之违背况深明者见而不谓非乎故为失四也】是以世人之语者驰千里之外不明尺寸之论诊无人事【言工之得失毁誉在世人之言语皆可至千里之外然其不明尺寸之论诊当以何事知见于人耶】治数之道从容之葆【治主也葆平也言诊数当主之气皆以气髙下而为比类之原本也故下文曰】坐持寸口诊不中五脉百病所起始以自怨遗师其咎【自不能深学道术而致诊差违始上申怨谤之不遗过咎于师氏者未之有也】是故治不能循理弃术于市妄治时愈愚心自得【不能脩学至理乃卖于市防人不信之谓平虚谬故云弃术于市也然愚者百虑而一得何自功之有耶　新校正云按全元起本自作巧太素作自功】呜呼窈窈防防熟知其道【今详熟当作孰】道之大者拟于天地配于四海汝不知道之谕受以明为晦【呜呼叹也窈窈防言逺也至道逺谁得知之孰谁也拟于天地言髙下之不可量也配于四海言深广之不可测也然不能晓谕于道则授明道而成暗昩也晦暗也】黄帝内经素问卷二十三
　　黄帝内经素问卷二十三释文
　　着至教论恤【音戌】示从容论砭【方騐切】疏五过论沮【七余反】惮【音但】佚【音逸】葆【音保】












　　黄帝内经素问卷二十三释文
　　钦定四库全书
　　黄帝内经素问卷二十四　唐　王冰　次注
　　宋　林亿等校正
　　隂阳类论　　　方盛衰论
　　解精微论
　　隂阳类论篇七十九【新校正云按全元起本在第八卷】
