<!-- { "loadSidebar": true } -->
　　孟春始至黄帝燕坐临观八极正八风之气而问雷公曰隂阳之类经脉之道五中所主何藏最贵【孟春始至谓立春之日也燕安也观八极谓视八方逺际之色正八风谓八方所至之风朝防于太一者也五中谓五藏　新校正云详八风朝太一具天元玉册中又按杨上善云夫天为阳地为隂人为和隂无其阳衰杀无已阳无其隂生长不止生长不止则伤于隂隂伤则隂灾起衰杀不已则伤于阳阳伤则阳祸生矣故须圣人在天地间和隂阳气令万物生也和气之道谓先脩身为德则隂阳气和隂阳气和则八节风调八节风调则八虚风止于是疵疠不起嘉祥竞集此亦不知所以然而然也故黄帝问身之经脉贵贱依之调摄修德于身以正八风之气】雷公对曰春甲乙青中主肝治七十二日是脉之主时臣以其藏防贵【东方甲乙春气主之自然青色内通肝也金匮真言论曰东方青色入通于肝故曰青中主肝也然五行之气各王七十二日五积而乗之则终一嵗之数三百六十日故云治七十二日也夫四时之气以春为始五藏之应肝蔵合之公故以其藏为防贵蔵或为道非也】帝曰却念上下经隂阳从容子所言贵防其下也【从容谓安缓比类也帝念脉经上下篇隂阳比类形气不以肝藏为贵故谓公之所贵防其下也】雷公致斋七日旦复侍坐【悟非故斋以洗心愿益故坐而复请】帝曰三阳为经二阳为维一阳为游部【经谓经纶所以济成务维谓维持所以系天真游谓游行部谓身形部分也故主气者济成务化谷者系天真主色者散布精微游行诸部也　新校正云按杨上善云三阳足太阳脉也从目内眦上头分为四道下项并正别脉上下六道以行于背与身为经二阳足阳明脉也从鼻而起下咽分为四道并正别脉六道上下行腹纲维于身二阳足少阳脉也起目外眦络头分四道下缺盆并正别脉六道上下生经营百节流气三部故曰游部】此知五藏终始【观其经纶维系游部之义则五藏之终始可谓知矣】三阳为表二隂为里【三阳太阳二隂少隂也少隂与太阳为表里故曰三阳为表二隂为里】一隂至絶作朔晦却具合以正其理【一隂厥隂也厥犹尽也灵枢经曰亥为左足之厥隂戌为右足之厥隂两隂俱尽故曰厥隂夫隂尽为晦隂生为朔厥隂者以隂尽为义也徴其气王则朔适言其气尽则晦既见其朔又当其晦故曰一隂至絶作朔晦也然征彼俱尽之隂合此发生之木以正应五行之理而无替循环故云却具合以正其理也新校正云按注言隂尽为晦隂生为朔疑是阳生为朔】雷公曰受业未能明【言未明气候之应见】帝曰所谓三阳者太阳为经【阳气盛大故曰太阳】三阳脉至手太隂浮而不沈决以度察以心合之隂阳之论【太隂为寸口也寸口者手太隂也脉气之所行故脉皆至于寸口也太阳之脉洪大以长今浮不沈则当约以四时髙下之度而断决之察以五藏异同之候而参合之以应隂阳之论知其臧否耳】所谓二阳者阳明也【灵枢经曰辰为左足之阳明已为右足之阳明两阳合明故曰二阳者阳明也】至手太隂而沈急不鼓炅至以病皆死【鼓谓鼓动炅热也阳明之脉浮大而短今沈而急不鼓者是隂气胜阳木来乗土也然隂气胜阳木来乗土而反热病至者是阳气之衰败也犹灯之焰欲灭反明故皆死也】一阳者少阳也【阳气未大故曰少阳】至手太隂上连人迎急悬不絶此少阳之病也【人迎谓结喉两傍同身寸之一寸五分脉动应手者也为少阳之脉今急悬不絶是经气不足故曰少阳之病也悬者谓如悬物之动摇也】专隂则死【専独也言其独有隂气而无阳气则死】三隂者六经之所主也【三隂者太隂也言所以诸脉皆至手太隂者何耶以是六经之主故也六经谓三隂三阳之经脉也所以至手太隂者何以肺朝百脉之气皆交防于气口也故下文曰】交于太隂【此正发明肺朝百脉之义也经脉别论曰肺朝百脉】伏鼓不浮上空志心【脉伏鼓击而不上浮者是心气不足故上控引于心而为病也志心谓小心也刺禁论曰七节之傍中有小心此之谓也　新校正云按杨上善云肺脉浮濇此为平也今见伏鼓是肾脉也足少隂脉贯脊属肾上入肺中从肺出络心肺气下入肾志上入心神也王氏谓志心为小心义未通】二隂至肺其气归膀胱外连脾胃【二隂谓足少隂肾之脉少隂之脉别行者入跟中以上至股内后亷贯脊属肾络膀胱其直行者从肾上贯肝鬲入肺中故上至于肺其气归于膀胱外连于脾胃】一隂独至经絶气浮不鼓钩而滑【若一隂独至肺经气内絶则气浮不鼓于手若经不内絶则钩而滑新校正云按杨上善云一隂厥隂也】此六脉者乍隂乍阳交属相并缪
　　通五藏合于隂阳【或隂见阳脉阳见隂脉故云乍隂乍阳也所以然者以气交防故尔当审比类以知隂阳也】先至为主后至为客【脉气乍隂见阳乍阳见隂何以别之当以先至为主后至为客也至谓至寸口也】雷公曰臣悉尽意受传经脉颂得从容之道以合从容不知隂阳不知雌雄【颂今为诵也公言臣所颂诵今从容之妙道以合上古从容而比类形名犹不知隂阳尊卑之次不知雌雄殊目之义请言其防以明着至教隂阳雌雄相输应也】帝曰三阳为父【父所以督济羣小言髙尊也】二阳为卫【卫所以却御诸邪言扶生也】一阳为纪【纪所以纲纪形气言其平也】三隂为母【母所以育养诸子言滋生也】二隂为雌【雌者隂之目也】一隂为独使【一隂之藏外合三焦三焦言谒导诸气名为使者故云独使也】二阳一隂阳明主病不胜一隂耎而动九窍皆沈【一隂厥隂肝木气也二阳阳明胃土气也木土相持故阳明主病也木伐其土土不胜木故云不胜一隂脉耎而动者耎为胃气动谓木形土木相持则胃气不转故九窍沈滞而不通利也】三阳一隂太阳脉胜一隂不能止内乱五藏外为惊骇【三阳足太阳之气故曰太阳胜也木生火今盛阳燔木木复受之阳气洪盛内为狂热故内乱五藏也肝主惊骇故外形惊骇之状也】二隂二阳病在肺少隂脉沈胜肺伤脾外伤四支【二隂谓手少隂心之脉也二阳亦胃脉也心胃合病邪土下并故内伤脾外胜肺也所以然者胃为脾府心火胜金故尔脾主四支故脾伤则外伤于四支矣少隂脉谓手掌后同身寸之五分当小指神门之脉也　新校正云详此二阳乃手阳明大肠肺之府也少隂心火胜金之府故云病在肺王氏以二阳为胃义未甚通况又以见胃病肾之说此乃是心病肺也又全元起本及甲乙经太素等并云二隂一阳】二隂二阳皆交至病在肾骂詈妄行巅疾为狂【二隂为肾水之藏也二阳为胃土之府也土气刑水故交至而病在肾也以水肾不胜故胃盛而巅为狂】二隂一阳病出于肾隂气客游于心脘下空窍堤闭塞不通四支别离【一阳谓手少阳三焦心主火之府也水上于火故火病出于肾隂气客逰于心也何者肾之脉从肾上贯肝鬲入肺中其支别者从肺中出络心注胷中故如是也然空窍隂客上游胃不能制是土气哀故脘下空窍皆不通也言堤者谓如堤堰不容泄漏胃脉循足心脉络手故四支如别离而不用也　新校正云按王氏云胃脉循足按此二隂一阳病出于肾胃当作肾】一隂一阳代絶此隂气至心上下无常出入不知喉咽干燥病在土脾【一隂厥隂脉一阳少阳脉并木之气也代絶者动而中止也以其代絶故为病也木气生火故病生而隂气至心也夫肝胆之气上至头首下至腰足中主腹脇故病发上下无常处也若受纳不知其味窍写不知其度而喉咽干燥者喉咙之后属咽为胆之使故病则咽喉干燥虽病在脾土之中盖由肝胆之所为尔】二阳三隂至隂皆在隂不过阳阳气不能止隂隂阳并絶浮为血瘕沉为脓胕【二阳阳明三隂手太隂至隂脾也故曰至隂皆在也然隂气不能过越于阳阳气不能制心今隂阳相薄故脉并絶断而不相连续也脉浮为阳气薄隂故为血瘕脉沈为隂气薄阳故为脓聚而胕烂也】隂阳皆壮下至隂阳【若隂阳皆壮而相薄不已者渐下至于隂阳之内为大病矣隂阳者男子为阳道女子为隂器者以其能盛受故而缺　也】上合昭昭下合冥冥【昭昭谓阳明之上冥冥谓至隂之内幽暗之所也】诊决死生之期遂合嵗首【谓下短期之防】雷公曰请问短期黄帝不应【欲其复问而寳之也】雷公复问黄帝曰在经论中【上古经之中也　新校正云按全元起本自雷公已下别为一篇名四时病类】雷公曰请问短期黄帝曰冬三月之病病合于阳者春正月脉有死征皆归出春【病合于阳谓前隂合阳而为病者也虽正月脉有死征阳发生至王不死故出春三月而至夏初也】冬三月之病在理已尽草与栁叶皆杀【里谓二隂肾之气也然肾病而正月脉有死征者以枯草尽青栁叶生出而皆死也理里也已以也古用同】春隂阳皆絶期在孟春【立春之后而脉隂阳皆悬絶者期死不出正月　新校正云太素无春字】春三月之病曰阳杀【阳病不谓伤寒温热之病谓非时病热脉洪盛数也然春三月中阳气尚少未当全盛而反病热脉应夏气者经云脉不再见夏脉当洪数无阳外应故必死于夏至也以死于夏至阳气杀物之时故云阳杀也】隂阳皆絶期在草干【若不阳病但隂阳之脉皆悬絶者死在于霜防草干之时也】夏三月之病至隂不过十日【谓热病也脾热病则五藏危土成数十故不过十日也】隂阳交期在溓水【评热病论曰温病而汗出輙复热而脉燥疾不为汗衰狂言不能食者病名曰隂阳交六月病暑隂阳复交二气相持故乃死于立秋之候也　新校正云按全元起夲云溓水者七月也建申水生于申隂阳逆也杨上善云溓防检反水静也七月水生时也】秋三月之病三阳俱起不治自已【秋阳气衰隂气渐出阳不胜隂故自已也】隂阳交合者立不能坐坐不能起【以气不由其正用故尔】三阳独至期在石水【有阳无隂故云独至也着至教论曰三阳独至者是三阳并至由此则但有阳而无隂也石水者谓冬月水氷如石之时故云石水也火墓于戌冬阳气防故石水而死也　新校正云详石水之解本全元起之说王氏取之】二隂独至期在盛水【亦所谓并至而无阳也盛水谓雨雪皆解为水之时则止谓正月中气也　新校正云按全元起本二隂作三隂】
　　方盛衰论篇八十【新校正云按全元起本在第八卷】
