<!-- { "loadSidebar": true } -->
　　雷公请问气之多少何者为逆何者为从黄帝答曰阳从左隂从右【阳气之多少皆从左隂气之多少皆从右从者为顺反者为逆隂阳应象大论曰左右者隂阳之道路也】老从上少从下【老者谷衰故从上为顺少者欲甚故从下为顺】是以春夏归阳为生归秋冬为死【归秋冬谓反归隂也归隂则顺杀伐之气故也】反之则归秋冬为生【反之谓秋冬秋冬则归隂为生矣】是以气多少逆皆为厥【阳气之多少反从右隂气之多少反从左是为不顺故曰气少多逆也如是从左从右之不顺者皆为厥厥谓气逆故曰皆为厥也】问曰有余者厥耶【言少之不顺者为逆有余者则成厥逆之病乎】答曰一上不下寒厥到膝少者秋冬死老者秋冬生【一经之气厥逆上而阳气不下者何以别之寒厥到膝是也四支者诸气之本当温而反寒上故曰寒厥也秋冬谓归隂归隂则从右发生其病也少者以阳气用事故秋冬死老者以隂气用事故秋冬生　新校正云按杨上善云虚者逆也阳气一上于头不下于足足胫虚故寒厥至膝】气上不下头痛巅疾【巅谓身之上巅疾则头首之疾也】求阳不得求隂不审五部隔无征若居旷野若伏空室緜緜乎属不满日【谓之阳乃脉似隂盛谓之隂又脉似阳盛故曰求阳不得求隂不审也五部谓五藏之部隔谓隔逺无征无征犹无可信騐也然求阳不得其热求隂不审是寒五藏部分又隔逺而无可信验故曰求阳不得求隂不审五部隔无征也夫如是者乃从气久逆所作非由隂阳寒热之气所为也若居旷野言心神散越若伏空室谓志意沈潜散越以气逆而痛甚未止沈潜以痛定而复恐再来也緜緜乎谓动息微也身虽緜緜乎且存然其心所属望将不得终其尽日也故曰緜緜乎属不满日也　新校正云按太素云若伏空室为隂阳之有此五字疑此有脱漏】是以少气之厥令人妄梦其极至迷【气之少有厥逆则令人妄为梦寐其厥之盛极则令人梦至迷乱】三阳絶三隂微是为少气【三阳之脉悬絶三隂之诊细微是为少气之候也　新校正云按太素云至阳絶隂是为少气】是以肺气虚则使人梦见白物见人斩血借借【白物是象金之色也斩者金之用也借借梦死状也】得其时则梦见兵战【得时谓秋三月也金为兵革故梦见兵战也】肾气虚则使人梦见舟船溺人【舟船溺人皆水之用肾象水故梦形之】得其时则梦伏水中若有畏恐【冬三月也】肝气虚则梦见菌香生草【菌香生草草木之类也肝合草木故梦见之　新校正云按全无起本云菌香是桂】得其时则梦伏树下不敢起【春三月也】心气虚则梦救火阳物【心合火故梦之阳物亦火之类】得其时则梦燔灼【夏三月也】脾气虚则梦饮食不足【脾纳水谷故梦饮食不足】得其时则梦筑垣盖屋【得其时谓辰戌丑未之月各王十八日筑垣盖屋皆土之用也】此皆五藏气虚阳气有余隂气不足【府者阳气藏者隂气】合之五诊调之隂阳以在经脉【灵枢经备有调隂阳合五诊故引之曰以在经脉也经脉则灵枢之篇目也】诊有十度度人脉度藏度肉度筋度俞度【度各有其二故二五为十度也】隂阳气尽人病自具【诊备盖隂阳虚盛之理则人病自具知之】脉动无常散隂颇阳脉脱不具诊无常行诊必上下度民君卿【脉动无常数者是隂散而阳散调理也若脉诊脱畧而不具备者无以常行之诊也察候之则当度量民及君卿三者调养之殊异尔何者忧乐苦分不同其秩故也】受师不卒使术不明不察逆从是为妄行持雌失雄弃隂附阳不知并合诊故不明【皆谓学不该备】传之后世反论自章【章露也以不明而授与人反古之迹自然章露也】至隂虚天气絶至阳盛地气不足【至隂虚天气絶而不防至阳盛地气微而不升是所谓不交通也至谓至盛也】隂阳并交至人之所行【交谓交通也唯圣人乃能调理使行也】隂阳并交者阳气先至隂气后至【隂阳之气并行而交通于一处者则当阳气先至隂气后至何者阳速而隂迟也灵枢经曰所谓交通者并行一数也由此则二气亦交防于一处也】是以圣人持诊之道先后隂阳而持之竒恒之势乃六十首诊合微之事追隂阳之变章五中之情其中之论取虚实之要定五度之事知此乃足以诊【竒恒势六十首今世不传】是以切隂不得阳诊消亡得阳不得隂守学不湛知左不知右知右不知左知上不知下知先不知后故治不久知丑知善知病知不病知髙知下知坐知起知行知止用之有纪诊道乃具万世不殆【圣人持诊之明诫也】起所有余知所不足【寳命全形论曰内外相得无以形先言起已身之有余则当知病人之不足也】度事上下脉事因格【度事上下之宜脉事因而至于微妙矣格至也】是以形弱气虚死【中外俱不足也】形气有余脉气不足死【藏衰故脉不足也】脉气有余形气不足生【藏盛故脉气有余】是以诊有大方坐起有常【坐起有常则息力调适故诊之方法必先用之】出入有行以转神明【言所以贵坐起有常者何以出入行运皆神明随转也】必清必净上观下观司八正邪别五中部按脉动静【上观谓气色下观谓形气也八正谓八节之正五中谓五藏之部分然后按寸尺之动静而定死生矣】循尺滑濇寒温之意视其大小合之病能逆从以得复知病名诊可十全不失人情故诊之或视息视意故不失条理【数息之长短脉之至数故诊之法或视喘息也知息合脉病处必知圣人察候条理斯皆合也】道甚明察故能长久不知此道失经絶理妄言妄期此谓失道【谓失精微至妙之道也】
　　解精微论篇八十一【新校正云按全元起本在第八□名方论解】
　　黄帝在明堂雷公请曰臣授业传之行教以经论从容形法隂阳刺灸汤药所滋行治有贤不肖未必能十全【言所自授用可十全然传所教习未能必尔也贤谓心明智逺不肖谓拥造不法】若先言悲哀喜怒燥湿寒暑隂阳妇女请问其所以然者卑贱富贵人之形体所从羣下通使临事以适道术谨闻命矣【皆以先闻圣防犹未究其意端】请问有毚愚仆漏之问不在经者欲闻其状【言不智狡见顿问多也漏脱漏也谓经有所未解者也毚狡也愚不智见也仆犹顿也犹不渐也　新校正云按全元起本仆作朴】帝曰大矣【人之所大要也】公请问哭泣而泪不出者若出而少涕其故何也【言何藏之所为而致是乎】帝曰在经有也【灵枢经有悲哀涕泣之义】复问不知水所从生涕所从出也【复问谓重问也欲知水涕所生之由也】帝曰若问此者无益于治也工之所知道之所生也【言涕水者皆道气之所生问之何也】夫心者五藏之专精也【专任也言五藏精气任心之所使以为神明之府是故能焉】目者其窍也【神内守明外鉴故目其窍也】华色者其荣也【华色其神明之外饰】是以人有德也则气和于目有亡忧知于色【德者道之用人之生也老子曰道生之德畜之气者生之生神之舎也天布徳地化气故人因之以生也气和则神安神安则外鉴明矣气不和则神不守神不守则外荣减矣故曰人有德也气和于目有亡也忧知于色也　新校正云按太素徳作得】是以悲哀则泣下泣下水所由生水宗者积水也【新校正云按甲乙经水宗作众精】积水者至隂也至隂者肾之精也宗精之水所以不出者是精持之也辅之裹之故水不行也夫水之精为志火之精为神水火相感神志俱悲是以目之水生也【目为上液之道故水火相感神志俱悲水液上行方生于目】故谚言曰心悲名曰志悲志与心精共凑于目也【水火相感故曰心悲名曰志悲神志俱升故志与心神共奔凑于目】是以俱悲则神气传于心精上不传于志而志独悲故泣出也泣涕者脑也脑者隂也【五藏别论以脑为地气所生皆藏于隂而象于地故言脑者隂阳上铄也铄则消也　新校正云按全元起本及甲乙经太素隂作阳】髓者骨之充也【充满也言髓塡于骨充而满也】故脑渗为涕【鼻窍通脑故脑渗为涕流于鼻中矣】志者骨之主也是以水流而涕从之者其行类也【类谓同类】夫涕之与泣者譬如人之兄弟急则俱死生则俱生【同源故生死俱　新校正云按太素生则俱生作出则俱亡】其志以早悲是以涕泣俱出而横行也【行恐当作流】夫人涕泣俱出而相从者所属之类也【所属谓于脑也何者上文云涕泣者脑也】雷公曰大矣请问人哭泣而泪不出者若出而少涕不从之何也【怪其所属同而行出异也】帝曰夫泣不出者哭不悲也不泣者神不慈也神不慈则志不悲隂阳相持泣安能独来【泣不出者谓泪也不泣者泣谓哭也水之精为志火之精为神水为隂火爲阳故曰隂阳相持安能独来也】夫志悲者惋惋则冲隂冲隂则志去目志去则神不守精精神去目涕泣出也【惋谓内烁也冲犹升也神志相感泣由是生故内烁则阳气升于隂也隂脑也去目谓隂阳不守目也志去于目故神亦浮游夫志去目则光无内照神失守则精不外明故曰精神去目涕泣出也】且子独不诵不念夫经言乎厥则目无所见夫人厥则阳气并于上隂气并于下【并谓各并于本位也】阳并于上则火独光也隂并于下则足寒足寒则胀也夫一水不胜五火故目眦盲【眦视也一水目也五火谓五藏之厥隂也　新校正云按甲乙经无盲字】是以冲风泣下而不止夫风之中目也阳气内守于精是火气燔目故见风则泣下也【风迫阳伏不发故内燔也】有以比之夫火疾风生乃能此之类也【故阳并则火独光盛于上不明于下是故目者阳之所生系于藏故隂阳和则精明也阳厥则光不上隂厥则足冷而胀也言一水不可胜五火者是手足之阳为五火下一隂者肝之气也冲风泣下而不止者言风之中于目也是阳气内守于精故阳气盛而火气燔于目风与热交故泣下是故火疾而风生乃能以阳火之热而风生于泣以此譬之类也　新校正云按甲乙经无火字太素云天之疾风乃能雨无生字】





　　黄帝内经素问卷二十四
　　黄帝内经素问巻二十四释文
　　隂阳类论溓【音亷】方盛衰论菌【祛伦切】解精防论毚【土衔切】凑【麄勾切】












　　黄帝内经素问卷二十四释文
