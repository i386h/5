<!-- { "loadSidebar": true } -->
　　寿殁世不殆以为天下则大昌【主谓君主心之官也夫主贤明则刑赏一刑赏一则吏奉法吏奉法则民不获罪于枉滥矣故主眀则天下安也夫心内眀则铨善恶铨善恶则察安危察安危则身不夭伤于非道矣故以此养生则寿殁世不至于危殆矣然施之于养生没世不殆施之于君主天下获安以其为天下主则国祚昌盛矣】主不眀则十二官危使道闭塞而不通形乃大伤以此养生则殃以为天下者其宗大危戒之戒之【使道谓神气行使之道也夫心不眀则邪正一邪正一则损益不分损益不分则动之凶咎陷身于羸瘠矣故形乃大伤以此养生则殃也夫主不明则委于左右委于左右则势妄行势妄行则吏不得奉法吏不得奉法则人民失所而皆受枉曲矣且人惟邦本本固邦寜邦不获安国将何有宗庙之立安可不至于倾危乎故曰戒之戒之者言深慎也】至道在微变化无穷孰知其原【孰谁也言至道之用也小之则微妙而细无不入大之则广逺而变化无穷然其渊原谁所知察】窘乎哉消者瞿瞿【新校正云按太素作肖者濯濯】孰知其要闵闵之当孰者为良【窘要也瞿瞿勤勤也人身之要者道也然以消息异同求诸物理而欲以此知变化之原本者虽瞿瞿勤勤以求明悟然其要妙谁得知乎既未得知转成深逺闵闵妙复不知谁者为善知要妙哉妙深逺固不以理求而可得近取诸身则十二官粗可探寻而为治身之道尔闵闵深逺也良善也　新校正云详此四句与气交变大论文重彼消字作肖】恍惚之数生于毫牦【恍惚者谓似有似无也忽亦数也似无似有而毫牦之数生其中老子曰恍恍愡惚其中有物此之谓也筭书曰似有似无为忽】毫牦之数起于度量千之万之可以益大推之大之其形乃制【毫牦虽小积而不巳命数乗之则起至于尺度斗量之绳准千之万之亦可増益而至载之大数推引其大则应通人形之制度也】黄帝曰善哉余闻精光之道大圣之业而宣明大道非斋戒择吉日不敢受也【深敬故也韩康伯曰洗心曰斋防患曰戒】黄帝乃择吉日良兆而藏灵兰之室以传保焉【秘之至也】
　　六节藏象论篇第九【新校正云按全元起注本在第三卷】
