<!-- { "loadSidebar": true } -->
　　四时刺逆从论篇第六十四【新校正云按厥隂有余至筋急目痛全元起本在第六卷春气在经脉至篇末全元起本在第一卷】
　　厥隂有余病隂痹【痹谓痛也隂谓寒也有余谓厥隂气盛满故隂发于外而爲寒痹　新校正云详王氏以痹爲痛未通】不足病生热痹【隂不足则阳有余故爲热痹】滑则病狐疝风濇则病少腹积气【厥隂脉循股隂入髦中环隂器扺少腹又其络支别者循胫上睾结于茎故爲狐疝少腹积气也　新校正云按杨上善云狐夜不得尿日出方得人之所病与狐同故曰狐疝一曰孤疝谓三焦孤府爲疝故曰孤疝】少隂有余病皮痹隐轸不足病肺痹【肾水逆连于肺母故也足少隂脉从肾上贯肝鬲入肺中故有余病皮痹隐轸不足病肺痹也】滑则病肺风疝濇则病积溲血【以其正经入肺贯肾络膀胱故爲肺疝及积溲血也】太隂有余病肉痹寒中不足病脾痹【脾主肉故如是】滑则病脾风疝濇则病积心腹时满【太隂之脉入腹属脾络胃其支别者复从胃别上鬲疰心中故爲脾疝心腹时满也】阳明有余病脉痹身时热不足病心痹【胃有余则上归于心不足则心下痹故爲是】滑则病心风疝濇则病积时善惊【心主之脉起于胷中出属心包下鬲歴络三焦故爲心疝时善惊】太阳有余病骨痹身重不足病肾痹【太阳与少隂爲表里故有余不足皆病归于肾也】滑则病肾风疝濇则病积善时巅疾【太阳之脉交于巅上入络脑下循膂络肾故爲肾风及巅病也】少阳有余病筋痹脇满不足病肝痹【少阳与厥隂爲表里故病归于脾】滑则病肝风疝濇则病积时筋急目痛【肝主筋故时筋急厥隂之脉上出额与督脉防于巅其支别者从目系下颊里故目痛】是故春气在经脉夏气在孙络长夏气在肌肉秋气在皮肤冬气在骨髓中帝曰余愿闻其故歧伯曰春者天气始开地气始泄冻解冰释水行经通故人气在脉夏者经满气溢入孙络受血皮肤充实长夏者经络皆盛内溢肌中秋者天气始收腠理闭塞皮肤引急【引谓牵引以缩急也】冬者盖藏血气在中内着骨髓通于五藏是故邪气者常随四时之气血而入客也至其变化不可爲度然必从其经气辟除其邪除其邪则乱气不生【得气而调故不乱】帝曰逆四时而生乱气柰何歧伯曰春刺络脉血气外溢令人少气【血气溢于外则中不足故少气新校正云按自春刺络脉至令人目不明与要经终论义同文异彼注甚详于此彼分四时此分五时然此有长夏刺肌内之分而逐时各阙刺秋分之事疑此肌肉之分即彼秋皮肤之分也】春刺肌肉血气环逆令人上气【血逆气上故上气　新校正云按经阙春刺秋分】春刺筋骨血气内着令人腹胀【内着不散故胀】夏刺经脉血气乃竭令人解防【血气竭少故解防然不可名之也解防谓寒不寒热不热壮不壮弱不弱故不可名之也】夏刺肌肉血气内却令人善恐【却闭也血气内闭则阳气不通故善恐】夏刺筋骨血气上逆令人善怒【血气上逆则怒气相应故善怒新校正云按经阙夏刺秋分】秋刺经脉血气上逆令人善忘【血气上逆满于肺中故善忘】秋刺络脉气不外行【新校正云按别本作血气不行全元起本作气不卫外太素同】令人卧不欲动【以虚甚故　新校正云按经阙秋刺长夏分】秋刺筋骨血气内散令人寒栗【血气内散则中气虚故寒栗】冬刺经脉血气皆脱令人目不眀【以血气无所营故也】冬刺络脉内气外泄留爲大痹冬刺肌肉阳气竭絶令人善忘【阳气不壮至春而竭故善忘　新校正云按经阙冬刺秋分】凡此四时刺者大逆之病【新校正云按全元起本作六经之病】不可不从也反之则生乱气相淫病焉【淫不次也不次而行如浸淫相染而生病也】故刺不知四时之经病之所生以从爲逆正气内乱与精相薄必审九正气不乱精气不转【不转谓不逆转也】帝曰善刺五藏中心一日死其动爲噫【诊要经终论曰中心者环死刺禁论曰一日死其动爲噫】中肝五日死其动爲语【诊要经终论闗而不论刺禁论曰中肝五日死其动爲语　新校正云按甲乙经语作欠】中肺三日死其动爲欬【诊要经终论曰中肺五日死刺禁论曰中肺三日死其动爲欬】中肾六日死【新校正云按甲乙经作三日死】其动爲嚏欠【诊要经终论曰中肾七日死刺禁论曰中肾六日死其动爲嚏　新校正云按甲乙经无欠字】中脾十日死【新校正云按甲乙经作十五日】其动爲吞【诊要经终论曰中脾五日死刺禁论曰中脾十日死其动爲吞然此三论皆歧伯之言而死日动变不同传之误也】刺伤人五藏必死其动则依其藏之所变知其死也【变谓气动变也中心下至此并爲逆从重文也】标本病传论篇第六十五【新校正云按全元起本在第二卷皮部论篇前】黄帝问曰病有标本刺有逆从柰何歧伯对曰凡刺之方必别隂阳前后相应逆从得施标本相移故曰有其在标而求之于标有其在本而求之于本有其在本而求之于标有其在标而求之于本故治有取标而得者有取本而得者有逆取而得者有从取而得者【得病之情知治大体则逆从皆可施必中焉】故知逆与从正行无问知标本者万举万当【道不疑惑识既深明则无问于人正行皆当】不知标本是谓妄行【识犹浅道未高深举且见违故行多妄】夫隂阳逆从标本之爲道也小而大言一而知百病之害【着之至也言别隂阳知逆顺法明着见精防观其所举则小寻其所利则大以斯明着故言一而知百病之害】少而多浅而博可以言一而知百也【言少可以贯多举浅可以料大者何法之明故非圣人之道孰能至于是耶故学之者犹可以言一而知百病也博大也】以浅而知深察近而知逺言标与本易而勿及【虽事极深人非咫尺略以浅近而悉贯之然标本之道虽易可爲言而世人识见无能及者】治反爲逆治得爲从先病而后逆者治其本先逆而后病者治其本先寒而后生病者治其本先病而后生寒者治其本先热而后生病者治其本先热而后生中满者治其标先病而后泄者治其本先泄而后生他病者治其本必且调之乃治其他病先病而后生中满者治其标先中满而后烦心者治其本人有客气有同气【新校正云按全元起本同作固】小大不利治其标小大利治其本【本先病标后病必谨察之】病发而有余本而标之先治其本后治其标病发而不足标而本之先治其标后治其本【本而标之谓有先病复有后病也以其有余故先治其本后治其标也标而本之谓先发轻微缓者后发重大急者以其不足故先治其标后治其本也】谨察间甚以意调之【间谓多也甚谓少也多谓多形证而轻易少谓少形证而重难也以意调之谓审量标本不足有余非谓舍法而以意妄爲也】闲者并行甚者独行先小大不利而后生病者治其本【并谓他脉其受邪气而合病也独爲一经受病而无异气相参也并甚则相传传急则亦死】夫病传者心病先心痛【藏真通于心故心先痛】一日而欬【心火胜金传于肺也肺在变动爲欬故尔】三日脇支痛【肺金胜木传于肝也以其脉循脇肋故如是】五日闭塞不通身痛体重【肝木胜土传于脾也脾性安镇木气乗之故闭塞不通身痛体重】三日不已死【以胜相伐唯弱是从五藏四伤岂其能乆故爲即死】冬夜半夏日中【谓正子午之时也或言冬夏有异非也昼夜之半事甚昭然　新校正云按灵枢经夫气入藏病先发于心一日而之肺三日而之肝五日而之脾三日不已死冬夜半夏日中甲乙经曰病先发于心心痛一日之肺而欬五日之肝肋支痛五日之脾闭塞不通身病体重三日不已死冬夜半夏日中详素问言其病灵枢言其藏甲乙经又并素问灵枢二经之文而病与藏兼举之】肺病喘欬【藏眞髙于肺而主息故喘欬也】三日而脇支满痛【肺传于肝】一日身重体痛【肝传于脾】五日而胀【自传于府】十日不巳死冬日入夏日出【孟冬之中日入于申之八刻三分仲冬之中日入于申之七刻三分季冬之中日入于申与孟月等孟夏之中日出于寅之八刻一分仲夏之中日出于寅七刻三分季夏之中日出于寅与孟月等也】肝病头目脇支满【藏眞散于肝脉内连目脇故如是】三日体重身痛【肝传于肺】五日而胀【自传于府】三日腰脊少腹痛胫痠【谓胃传于肾以其脉起于足循腨内出腘内廉上股内后廉贯脊属肾络膀胱故如是也腰爲肾之府故腰痛】三日不巳死冬日入【新校正云按甲乙经作日中】夏早食【日入早晏如冬法也早食谓早于食时则卯正之时也】脾病身痛体重【藏眞濡于脾而主肌肉故尔】一日而胀【自传于府】二日少腹腰脊痛胫痠【胃传于肾】三日背筋痛小便闭【自传于府及之也】十日不巳死冬人定夏晏食【人定谓申后二十五刻晏食谓寅后二十五刻】肾病少腹腰脊痛防痠【藏眞下于肾故如是】三日筋痛小便闭【自传于府新校正云按灵枢经云之膀胱是自传于府及之也】三日腹胀【膀胱传于小肠　新校正云按甲乙经云三日上之心心胀】三日两脇支痛【府传于藏　新校正云按灵枢经云三日之小肠三日上之心今云两脇支痛是小肠府传心藏而发痛也】三日不巳死冬大晨夏晏晡【大晨谓寅后九刻大明之时也晏晡谓申后九刻向昏之时也】胃病胀满【以其脉循腹故如是】五日少腹腰脊痛防痠【胃传于肾】三日背筋痛小便闭【自传于府及之也】五日身体重【膀胱水府传于胛也　新校正云按灵枢经云及甲乙经各云五日上之心是膀胱传心爲相胜而身体重今王氏言传脾者误也】六日不巳死冬夜半后夏日昳【夜半后谓子后八刻丑正时也日昳谓午后八刻未正时也】膀胱病小便闭【以其爲津液之府故尔】五日少腹胀腰脊痛防痠【自归于藏】一日腹胀【肾复传于小肠】一日身体痛【小肠传于脾　新校正云按灵枢经云一日上之心是府传于藏也甲乙经作之脾与王注同】二日不巳死冬鸡鸣夏下晡【鸡鸣谓早鸡鸣丑正之分也下晡谓日下于晡时申之后五刻也】诸病以次是相传如是者皆有死期不可刺【五藏相移皆如此有缓传者有急传者缓者或一嵗二嵗三嵗而死其次或三月若六月而死急者一日二日三日四日或五六日而死则此类也寻此病传之法皆五行之气考其日数理不相应夫以五行爲纪以不胜之数传于所胜者谓火传于金当云一日金传于木当云二日木传于土当云四日土传于水当云三日水传于火当云五日也若以巳胜之数传于不胜者则木三日传于土土五日传于水水一日传于火火二日传于金金四日传于水经之传日似法三隂三阳之气玉机眞藏论曰五藏相通移皆有次不治三月若六月若三日若六日传而当死此与同也虽尔犹当临病详视日数方悉是非尔】闲一藏止【新校正云按甲乙经无止字】及至三四藏者乃可刺也【闲一藏止者谓隔过前一藏而不更传也则谓木传土土传水水传火火传金金传木而止皆间隔一藏也及至三四藏者皆谓至前第三第四藏也诸至三藏者皆是其已不胜之气也至四藏者皆至巳所生之父母也不胜则不能爲害于彼所生则父子无克伐之期气顺以行故刺之可矣】











　　黄帝内经素问卷十八
<子部,医家类,黄帝内经素问　　>
　　钦定四库全书
　　黄帝内经素问卷十九　　唐　王冰　次注
　　宋　林亿等校正
