<!-- { "loadSidebar": true } -->
　　黄帝坐明堂始正天纲临观八极考建五常【明堂布政宫也八极八方目极之所也考谓考校建谓建立也五常谓五气行天地之中者也端居正气以天和】请天师而问之曰论言天地之动静神明为之纪隂阳之升降寒暑彰其兆【新校正云详论谓隂阳应象大论及气交变大论文彼云隂阳之往复寒暑彰其兆】余闻五运之数于夫子夫子之所言正五气之各主嵗尔首甲定运余因论之鬼区曰土主甲己金主乙庚水主丙辛木主丁壬火主戊癸子午之上少隂主之丑未之上太隂主之寅申之上少阳主之卯酉之上阳明主之辰戌之上太阳主之己亥之上厥隂主之不合隂阳其故何也【首甲谓六甲之初则甲子年也】歧伯曰是明道也此天地之隂阳也【上古圣人仰观天象以正隂阳夫隂阳之道非不昭然而人昧宗源迷其本始则百端疑议从是而生黄帝恐至理眞宗便因诬废愍念黎庶故啓问曰天师知道出从眞必非谬述故对上曰是明道也此天地之隂阳也隂阳法曰甲己合乙庚合丙辛合丁壬合戊癸合盖取圣人仰观天象之义不然则十干之位各在一方徴其离合事亦寥阔呜呼逺哉百姓日用而不知尔故太上立言曰吾言甚易知甚易行天下莫能知莫能行此其类也　新校正云详金主乙庚者乙者庚之柔庚者乙之刚大而言之隂与阳小而言之夫与妇是刚柔之事也余并如此】夫数之可数者人中之隂阳也然所合数之可得者也夫隂阳者数之可十推之可百数之可千推之可万天地隂阳者不以数推以象之谓也【言智识偏浅不见原由虽所指弥逺其知弥近得其元始桴鼓非遥】帝曰愿闻其所始也歧伯曰昭乎哉问也臣览太始天元册文丹天之气经于牛女戊分黅天之气经于心尾已分苍天之气经于危室柳鬼素天之气经于亢氐昴毕天之气经于张翼娄胃所谓戊巳分者奎璧角轸则天地之门户也【戊土属干已土属巽遁甲经曰六戊为天门六已为地户晨暮占以西北东南义取此雨为土用湿气生之故此占焉】夫之所始道之所生不可不通也帝曰善论言天地者万物之上下左右者隂阳之道路未知其所谓也【论谓天元纪及隂阳应象论也】歧伯曰所谓上下者嵗上下见隂阳之所在也左右者诸上见厥隂左少隂右太阳见少隂左太隂右厥隂见太隂左少阳右少隂见少阳左阳明右太隂见阳明左太阳右少阳见太阳左厥隂右阳明所谓面北而命其位言其见也【面向北而言之也上南也下北也左西也右东也】帝曰何谓下歧伯曰厥隂在上则少阳在下左阳明右太隂少隂在上则阳明在下左太阳右少阳太隂在上则太阳在下左厥隂右阳明少阳在上则厥隂在下左少隂右太阳阳明在上则少隂在下左太隂右厥隂太阳在上则太隂在下左少阳右少隂所谓面南而命其位言其见也【主嵗者位在南故面北而言其左右在下者位在北故面南而言其左右也上天位也下地位也面南左东也右西也上下异而左右殊也】上下相遘寒暑相临气相得则和不相得则病【木火相临金水相临水木相临火土相临为相得也土木相临土水相临水火相临火金相临为不相得也上临下为頥下临上为逆逆亦郁抑而病生土临相火君火之类者也】帝曰气相得而病者何也歧伯曰以下临上不当位也【六位相临假令土临火火临木木临水水临金金临上皆为以下临上不当位也父子之义子为下父为上以子临父不亦逆乎】帝曰动静何如【言天地之行左右也】歧伯曰上者右行下者左行左右周天余而复防也【上天也下地也周天谓天周地五行之位也天垂六气地布五行天顺地而左廻地承天而东转木运之后天气常余余气不加于君火却退一歩加临相火之上是以每五嵗已退一位而右迁故曰左右周天余而复会防遇也合也言天地之道常五嵗毕则以余气迁加复与五行座位再相防合而为嵗法也周天谓天周地位非周天之六气也】帝曰余闻鬼区曰应地者静今夫子乃言下者左行不知其所谓也愿闻何以生之乎【诘异也　新校正云按鬼区言应地者静见天元纪大论中】歧伯曰天地动静五行迁复虽鬼区其上而已犹不能徧明【不能徧明无求备也】夫变化之用天垂象地成形七曜纬虚五行丽地地者所以载生成之形类也虚者所以列应天之精气也形精之动犹根本之与枝叶也仰观其象虽逺可知也【观五星之东转则地体左行之理昭然可知也防着也有形之物未有不依据物而得全者也】帝曰地之为下否乎【言转不居为下乎为否乎】歧伯曰地为人之下太虚之中者也【言人之所居可谓下矣徴其至理则是太虚之中一物尔易曰坤厚载物徳合无疆此之谓也】帝曰冯乎【言大虚无碍地体可凭而止作】歧伯曰大气举之也【大气谓造化之气任持大虚者也所以太虚不屈地久天长者盖由造化之气任持之也气化而变不任持之则太虚之器亦败壊矣夫落叶飞空不疾而下为其乗气故势不得速焉凡物有形处地之上者皆有生化之气任持之也然器有大小不同壊有迟速之异及至气不任持则大小之壊一也】燥以干之暑以蒸之风以动之湿以润之寒以坚之火以温之故风寒在下燥热在上湿气在中火逰行其间寒暑六入故令虚而化生也【地体之中凡有六入一曰燥二曰暑三曰风四曰湿五曰寒六曰火受燥故干性生焉受暑故蒸性生焉受风故动性生焉受湿故闰性生焉受寒故坚性生焉受火故温性生焉此谓天之六气也】故燥胜则地亁暑胜则地热风胜则地动湿胜则地泥寒胜则地裂火胜则地固矣【六气之用】帝曰天地之气何以之歧伯曰天地之气胜复之作不形于诊也【言平气及胜复皆以形证观察不以诊知也】脉法曰天地之变无以脉诊此之谓也【天地以气不以位故不当以脉知之】帝曰间气何如歧伯曰随气所在期于左右【于左右尺寸四分位承之以知应与不应过与不过也】帝曰期之奈何歧伯曰从其气则和违其气则病【谓当沈不沈当浮不浮当濇不濇当钩不钩当不当大不大之类也　新校正云按至真要大论云厥隂之至其脉少隂之至其脉钩太隂之至其脉沈少阳之至大而浮阳明之至短而濇太阳之至大而长至而和则平至而甚则病至而反则病至而不至者病未至而至者病隂阳易者危】不当其位者病【见于他位也】迭移其位者病【谓左见右脉右见左脉气差错故尔】失守其位者危【已见于他乡本宫见贼杀之气故病危】尺寸反者死【子午夘酉四嵗有之反谓嵗当隂在寸而脉反见于尺嵗当阳在尺而脉反见于寸尺寸俱乃谓反也若尺独然或寸独然是不应气非反也】隂阳交者死【寅申亥巳丑未辰戌八年有之交谓嵗当隂在右脉反左嵗当阳在左脉反见右左右交见是是谓交若左独然或右独然是不应气非交也】先立其年以知其气左右应见然后乃可以言死生之逆顺【经言嵗气备矣　新校正云详此备六元正纪大论中】帝曰寒暑燥湿风火在人合之奈何其于万物何以化生【合谓中外相应生谓承化而生化谓成立众象也】歧伯曰东方生风【东者日之初风者教之始天之使也所以发号施令故生自东方也景霁山昏苍埃际合崖谷若一岩岫之风也黄白昏埃晚空如堵独见天垂川泽之风也加以黄黒白埃承下山泽之猛风也】风生木【阳升风草木敷荣故曰风生木也此和气之化生也若风气施化则飘扬敷折其为变极则本拔草除也运承丁夘丁丑丁亥丁酉丁未丁巳之嵗则风化不足若乗壬申壬午壬辰壬寅壬子壬戌之嵗则风化有余于万物也　新校正云详王注以丁壬分运之有余不足或者以丁夘丁亥丁巳壬申壬寅五嵗为天符同天符正嵗防非有余不足为平木运以王注为非是不知大统也必欲细分虽除此五嵗亦未为尽下文火土金水运等并同此】木生酸【万物味酸者皆始自木气之生化也】酸生肝【酸味入胃生养于肝藏】肝生筋【酸味入肝自肝藏布化生成于筋膜也】筋生心【酸气荣养筋膜毕巳自筋流化入乃于心】其在天为【谓也丑之终东方白寅之初天色反黒太虚皆闇在天为象可见　新校正云详在天为至化生气七句通言六气五行生化之大法非东方独有之也而王注谓丑之终寅之初天色黒则専言在东方不兼诸方此注未通】在人为道【正理之道生养之政化也】在地为化【化生化也有生化而后有万物万物无非化气以生成者也】化生五味【金玉土石草木菜果根茎枝叶花殻实核无识之类皆地化生也】道生智【智正知也虑逺也知正则不疑于事虑逺则不渉于危以道处之理符于智灵枢经曰因虑而处物谓之智】生神【神用无方深微莫测迹见形隠物鲜能期由是则之中神明栖据隠而不见生神明也】化生气【飞走蚑行鳞介毛倮羽五类变化内属襍机虽为五味所该然其生禀则异故又曰化生气也此上七句通言六气五行生化之大法非东方独有之也　新校正云按隂阳应象大论及天元纪大论无化生气一句】神在天为风【鸣紊啓坼风之化也振拉摧抜风之用也嵗属厥隂在上则风化于天厥隂在下则风行于地】在地为木【长短曲直木之体也干举机发木之用也】在体为筋【盘结束络筋之体也繻纵卷舒筋之用也】在气为柔【木化宣发风化所行则物体柔耎】在藏为肝【肝有二布叶一小叶如木甲拆之象也各有支络脉逰中以宣发阳和之气魂之宫也为将军之官谋虑出焉乗丁嵗则肝藏及经络先受邪而为病也胆府同】其性为暄【暄温也肝木之性也】其徳为和【敷布和气于万物木之徳也　新校正云按气交变大论云其徳敷和】其用为动【风摇而动无风则万类皆静　新校正云按木之用为动火太过之政亦为动盖火木之主暴速故俱为动】其色为苍【有形之类乗木之化则外色皆见薄青之色今东方之地草木之上色皆苍遇丁嵗则苍物兼白及黄色不纯也】其化为荣【荣羙色也四时之中物见华荣顔色鲜丽者皆木化之所生也　新校正云按气交变大论云其化生荣】其虫毛【万物发生如毛在皮】其政为散【发散生气于万物　新校正云按气交变大论云其政舒启详木之政散平木之政发散木太过之政散土不及之气散金之用散落木之灾散落所以为散之异有六而散之义惟二一谓发散之散是木之气也二谓散落之散是金之气所为也】其令宣发【阳和之气舒而散也】其变摧拉【摧拔成者也新校正云按气交变大论云其变振发】其眚为陨【陨坠也大风暴起草泯木坠新校正云按气交变大论云其灾散落】其味为酸【夫物之化之变而有酸味者皆木气之所成败也今东方之野生味多酸】其志为怒【怒直声也怒所以威物】怒伤肝【凡物之用极皆自伤也怒发于肝而反伤肝藏】悲胜怒【悲发而怒止胜之信也　新校正云详五志悲当为忧盖忧伤意悲伤魂故云悲胜怒也】风伤肝【亦犹风之折木也风生于木而反折之用极　而舒　新校正云详隂阳应象大论云风伤筋】燥胜风【风自木生燥为金化风余则制之以燥肝盛则治之以凉凉清所行金之气也】酸伤筋【酸冩肝气冩甚则伤其气灵枢经曰酸走筋筋病无多食酸以此尔走筋谓宣行其气速疾也气血肉骨同　新校正云详注云灵枢经云乃是素问宣明五气篇文按甲乙经以此为素问王云灵枢经者误也】辛胜酸【辛金味故胜木之酸酸余则胜之以辛也】南方生热【阳盛所生相火君火之政也太虚昏翳其若轻尘山川悉然热之气也大明不彰其色如丹郁热之气也若行云暴升嵸然叶积乍盈乍缩崖谷之热也】热生火【热甚之气火运盛明故曰热生火火者盛阳之生化也热气施化则炎暑郁燠其为变极则燔灼销融运乗癸酉癸未癸巳癸卯癸丑癸亥嵗则热化不足若乗戊辰戊寅戊子戊戌戊申戊午嵗则热化有余火有君火相火故曰热生火又云火也】火生苦【物之味苦者皆始自火之生化也甘物遇大体焦则苦苦从火化其可徴也】苦生心【苦物入胃化入于心故诸癸嵗则苦化少诸戊嵗则苦化多】心生血【苦味自心化已则布化生血脉】血生脾【苦味营血已自血流化生养脾也】其在天为热【亦神化气也暄暑郁蒸热之化也炎赫沸腾热之用也嵗属少隂少阳在上则热化于天在下则热行于地】在地为火【光显炳明火之体也燔燎焦然火之用也】在体为脉【流行血气脉之体也壅泄虚实脉之用也络脉同】在气为息【息长也】在藏为心【心形如未敷莲花中有九空以导引天眞之气神之宇也为君主之官神明出焉乗癸嵗则心与经络受邪而为病小肠府亦然】其性为暑【暑热也心之气性也】其徳为显【明显见象定而可取火之徳也新校正云按气交变大论云其徳彰显】其用为躁【火性躁动不专定也】其色为赤【生化之物乗火化者悉表备赭丹之色今南方之地草木之上皆兼赤色乗癸嵗则赤色之物兼黒及白也】其化为茂【茂蕃盛也　新校正云按气交变大论云其化蕃茂】其虫羽【参差长短象火之形】其政为明【明曜彰见无所蔽匿火之政也　新校正云按气交变大论云其政明曜又按火之政明水之气明水火异而明同者火之明明开外水之明明于内明虽同而实异也】其令郁蒸【郁盛也蒸热也言盛热气如蒸也　新校正云详注谓郁为盛其义未安按王冰注五常政大论云郁谓郁燠不舒畅也当如此解】其变炎烁【热甚炎赫烁石流金火之极变也　新校正云按气交变大论云其变销烁】其眚燔焫【燔焫山川旋及屋宇火之灾也　新校正云按气交变大论云其灾燔焫】其味为苦【物之化之变而有苦味者皆火气之所合散也今南方之野生物多苦】其志为喜【喜恱乐也恱以和志】喜伤心【言其过也喜发于心而反伤心亦由风之折木也过则气竭故见伤也】恐胜喜【恐至则喜乐皆泯胜喜之理目击道存恐则水之气也】热伤气【天热则气伏不见人热则气促喘急热之伤气理亦可徴此皆谓大热也小热之气犹生诸气也隂阳应象大论曰壮火散气少火生气此其义也】寒胜热【寒胜则热退隂盛则阳衰制热以寒是求胜也】苦伤气【大凡如此尔苦之伤气以其燥也苦加以热则伤尤甚也何以明之饮酒气促多则喘急此其信也苦寒之物偏服嵗久益火滋甚亦伤气也暂以方治乃同少火反生气也　新校正云详此论所伤之防有三东方曰风伤肝酸伤筋中央曰湿伤肉甘伤脾西方曰辛伤皮毛是自伤者也南方曰热伤气苦伤气北方曰寒伤血咸伤血是伤已所胜也西方曰热伤皮毛是被胜伤已也凡此五方所伤之例有三若太素则俱云自伤焉】咸胜苦【酒得咸而解物理昭然火苦之胜制以水咸】中央生湿【中央土也髙山土湿泉出地中水源山隈云生岩谷则其象也夫性内蕴动而为用则雨降云腾中央生湿不逺信矣故厯记土润溽暑于六月谓是也】湿生土【湿气内蕴土体乃全湿则土生干则土死死则物类雕防生则万物滋荣此湿气之化尔湿气施化则土宅而云腾防其为变极则骤注土崩也运乗己巳己卯己丑己亥己酉己未之嵗则湿化不足乘甲子甲戌甲申申午申辰甲寅之嵗则湿化有余也】土生甘【物之味甘者皆始自土之生化也】甘生脾【甘物入胃先入于脾故诸巳嵗则甘少化诸甲嵗甘多化】脾生肉【甘味入脾自脾藏布化长生脂肉】肉生肺【甘气营肉巳自肉流化乃生养肺藏也】其在天为湿【言神化也柔润重泽湿之化也埃郁云湿之用也嵗属太隂在上则湿化于天太隂在下则湿化于地】在地为土【敦静安鎭聚前后形群品以生土之体也含垢匿静而下民为变化母土之徳也　新校正云详注云静而下民为土之徳下民之义恐宇误也】在体为肉【覆里筋骨气发其间肉之用也踈宻不时中外否闭肉之动也】在气为充【土气施化则万象盈】在藏为脾【形象马蹄内包胃脘象土形也经络之气交归于中以营运眞灵之气意之舎也为仓廪之官化物出焉乗巳嵗则脾及经络受邪而为病　新校正云详肝心肺肾四藏注各言府同独此注不言胃府同者阙文也】其性静兼【兼谓兼寒热暄凉之气也白虎通曰脾之为言并也谓四气并之也】其徳为濡【津湿润泽土之徳也新校正云按气交变大论云其徳溽蒸】其用为化【化谓兼诸四化并已为五化所谓风化热化燥化寒化周万物而为生长化成收藏也】其色为黄【物乘土化则表见黅黄之色今中央之地草木之土皆兼黄色乗已嵗则黄色之物兼苍及黒】其化为盈【盈满也土化所及则万物盈满　新校正云按气交变大论云其化丰备】其虫倮【倮露皮革无毛介也】其政为谧【谧静也土性安静　新校正云按气交变大论云其政安静详土之政诸水太过其政谧者盖水太过而土下承之故其政亦谧】其令云【湿气布化之所成】其变动注【动反静也地之动则土失性风摇不安注久下也久则垣岸复为土矣　新校正云按气交变大论云其变骤注】其淫溃【淫久也溃土崩溃也　新校正云按气交变大论云其灾霖溃】其味为甘【物之化之变而有甘味者皆土化之所终始也今中原之地物味多甘淡】其志为思【思以成务新校正云按灵枢经曰因志而存变谓之思】思伤脾【思劳于智过则伤脾】怒胜思【怒则不思忿而忘祸则胜可知矣思甚不解以怒制之调性之道也】湿伤肉【湿甚为水水盈则肿水下去已形肉已消伤肉之騐近可知矣】风胜湿【风木气故胜土湿湿甚则制之以风】甘伤脾【过莭也　新校正云按隂阳应象大论云甘伤肉】酸胜甘【甘余则制之以酸所以救脾气也】西方生燥【阳气已防隂气复升气爽风劲故生燥也夫岩谷青埃川源苍翠烟浮草木逺望氤氲此金气所生燥之化也夜起白朦轻如微雾遐迩一色星月皎如此万物隂成亦金气所生白露之气也太虚埃昬气鬱黄黒视不见逺无风自行从隂之阳如云如雾此杀气也亦金气所生霜之气也山谷川泽浊昬如雾鬱蓬勃惨然戚然咫尺不分此杀气将用亦金气所生运之气也天大霖和气而起云光阳曜太虚莭清燥生西方义可徴也若西风大起木偃云腾是为燥与湿争气不胜也故当复然西风晴天之常故有东风止必有西风复因而乃自晴观是之为则气有往复动有燥湿变化之象不同其用矣由此则天地之气以和为胜暴发奔骤气所不胜则多为复也】燥生金【气劲风切金鸣声逺燥生之信视聼可知此则燥化能令万物坚定也燥之施化于物如是其为变极则天地凄惨肃杀气行人悉畏之草木凋落运乗乙丑乙夘乙巳乙未乙酉乙亥之嵗则燥化不足乘庚子庚寅庚辰庚午庚申庚戌之嵗则燥化有余嵗气不同生化异也】金生辛【物之有辛味者皆始自金化之所成也】辛生肺【辛物入胃先入于肺故诸乙嵗则辛少化诸庚嵗则辛多化】肺生皮毛【辛味入肺自肺藏布化生养皮毛也】皮毛生肾【辛气自入皮毛乃流化生气入肾藏也】其在天为燥【神化也雾露清劲燥之化也肃杀凋零燥之用也嵗属阳明在上则燥化于天阳明在下则燥行于地者也】在地为金【从革坚刚金之体也锋劔铦束金之用也　新校正云按别本铦作括】在体为皮毛【柔轫包裹皮毛之体也渗泄津液皮毛之用也】在气为成【物乘金化则坚成】在藏为肺【肺之形以人肩二大叶数小叶中有二十四空行列以分布诸藏清浊之气主藏魄也为相传之官治莭出焉乘乙嵗则肺与经络受邪而为病也大肠府亦然】其性为凉【凉清也肺之性也】其徳为清【金以清凉为徳化　新校正云按气交变大论云其徳清洁】其用为固【固坚定也】其色为白【物乘金化则表彰缟素之色今西方之野草木之上色皆兼白乗乙嵗则白色之物兼赤及苍也】其化为敛【敛收也金化流行则物体坚敛　新校正云按气交变大论云其化敛详金之化为敛而木不及之气亦敛者盖木不及而金胜之故为敛也】其虫介【介甲也外被介甲金坚之象也】其政为劲【劲前锐也　新校正云按气交变大论云其政劲切】其令雾露【凉气化生】其变肃杀【天地凄惨人所不喜则其气也】其眚苍落【青干而凋落】其味为辛【夫物之化之变而有辛味者皆金气之所离合也今西方之野草木多辛】其志为忧【忧虑也思也　新校正云详王注以忧为思有害于义按本论思为脾之志忧为肺之志是忧非思明矣又灵枢经曰愁忧则闭塞而不行又云愁忧而不解则伤意若是则忧者愁也非思也】忧伤肺【愁忧则气闭塞而不行肺藏气故忧伤肺】喜胜忧【神恱则喜故喜胜忧】热伤皮毛【火有二别故此再举热伤之形证也火气薄烁则物焦干故热气盛则皮毛伤也】寒胜热【以隂消阳故寒胜热　新校正云按太素作燥伤皮毛热胜燥】辛伤皮毛【过莭也辛热又甚焉】苦胜辛【苦火味故胜金之辛】北方生寒【阳气伏隂气升政布而大行故寒生也太虚澄净黒气浮空天色黯然髙空之寒气也若气似散麻本末皆黒微见川泽之寒气也太虚清白空犹雪映遐迩一色山谷之寒气也太虚白昬火明不翳如雾气遐迩肃然北望色凝雰夜落此水气所生寒之化也太虚凝隂白埃昬翳天地一色逺视不分此寒湿凝结雪之将至也地裂水氷河渠干涸枯泽浮咸木敛土坚是土胜水水不得自清水所生寒之用也】寒生水【寒资隂化水所由生此寒气之生化尔寒气施化则水冰雪雰其为变极则水涸冰坚运乗丙寅丙子丙戌丙申丙午丙辰之嵗则寒化大行乗辛未辛己辛夘辛丑辛亥辛酉之嵗则寒化少】水生咸【物之有咸味者皆始自水化之所成结也水泽枯涸卤咸乃蕃沧海味咸盐从水化则咸因水产其事炳然煎水味咸近而可见】咸生肾【咸物入胃先归于肾故诸丙嵗咸物多化诸辛嵗咸物少化】肾生骨髓【咸味入肾自肾藏布化生养骨髓也】髓生肝【咸气自生骨髓乃流化生气入肝藏也】其在天为寒【神化也凝惨冰雪寒之化也凛冽霜雹寒之用也嵗属太阳在上则寒化于天太阳在下则寒行于地】在地为水【隂气布化流于地中则为水泉澄澈流衍水之体也漂荡没溺水之用也】在体为骨【强干坚劲骨之体也包裹髓脑骨之用也】在气为坚【柔耎之物遇寒则坚寒之化也】在藏为肾【肾藏有二形如豇豆相并而曲附于膂筋外有脂裹裹白表黒主藏精也为作强之官伎巧出焉乗辛嵗则肾藏及经络受邪而为病膀胱府同】其性为凛【凛寒也肾之性也】其徳为寒【水以寒为徳化　新校正云按气交变大论其徳凄怆】其用为【本阙】其色为黒【物禀水成则表被黒之色今北方之野草木之上色皆兼黒乗辛嵗则黒色之物兼黄及赤也】其化为肃【肃静也新校正云按气交变大论云其化清谧详水之化为肃而金之政太过者为肃平金之政劲肃金之变肃杀者何也盖水之化肃者肃静也金之政肃者肃杀也文虽同而事异者也】其虫鳞【鳞谓鱼蛇之族类】其政为静【水性澄澈而清静　新校正云按气交变大论云其政凝肃详水之政为静而平土之政安静土太过之政亦为静土不及之政亦为静定水土异而静同者非同也水之静清净也土之静安静也】其令【本阙】其变凝冽【寒甚故致是　新校正云按气交变大论云其变凛冽】其眚冰雹【非时而有及暴过也　新校正云按气交变大论云其灾冰雪霜雹】其味为咸【夫物之化之变而有咸味者皆水化之所凝散也今北方川泽地多咸卤】其志为恐【恐以逺祸】恐伤肾【恐甚动中则伤肾灵枢经曰恐惧而不解则伤精肾藏精故精伤而伤及于肾也】思胜恐【思见祸机故无忧恐思一作忧非也】寒伤血【明胜心也寒甚血凝故伤血也】燥胜寒【寒化则水积燥用则物坚燥与寒兼故相胜也天地之化物理之常也】咸伤血【味过于咸则咽干引饮伤血之义断可知矣】甘胜咸【渇饮甘泉咽干自已甘为土味故胜水咸　新校正云详自上歧伯曰至此典隂阳应象大论同小有増损而注颇异】五气更立各有所先【当其歳时气乃先也】非其位则邪当其位则正【先立运然后知非位与当位者也】帝曰病生之变何如歧伯曰气相得则微不相得则甚【木居火位火居土位土居金位金居水位水居木位木居君位如是者为相得又木居水位水居金位金居土位土居火位火居木位如是者虽为相得终以子僣居父母之位下陵其上犹为小逆也木居金土位火居金水位土居水木位金居火木位水居火土位如是者为不相得故病甚也皆先立运气及司天之气则气之所在相得与不相得可知矣】帝曰主嵗何如歧伯曰气有余则制已所胜而侮所不胜其不及则已所不胜侮而乘之已所胜轻而侮之【木余则制土轻忽于金以金气不争故木恃其余而欺侮也又木少金胜土反侮木以木不及故土妄凌之也四气卒同侮谓面凌忽之也】侮反受邪【或以已强盛或遇彼衰微不度卑弱妄行凌忽虽侮而求胜故终必受邪】侮而受邪寡于畏也【受邪各谓受已不胜之邪也然舍已宫观适他乡邦外强中干邪盛真弱寡于敬畏由是纳邪故曰寡于畏也　新校正云按六节藏象论曰未至而至此谓太过则薄所不胜而乘所胜命曰气淫至而不至此谓不及则所胜妄行而所生受病所不胜而薄之命曰气廹即此之义也】帝曰善
