<!-- { "loadSidebar": true } -->
　　狂阳心火，燥其三焦，肠胃燥涩怫郁，而水液不能宣行也，则周身不得润泽，故瘦悴黄黑也。

　　而燥热消渴，然虽多饮，亦其水液不能浸润于肠胃之外，渴不能止而便注，为小便多出。

　　俗未明，妄为下焦虚冷，误人多矣。又如周身热燥怫郁，故变为雀目或内障，痈疽疮疡，上为咳嗽喘，下为痔利。或停积而湿热内甚，不能传化者，变为水肿湿胀也。世传消渴病及消瘦弱，或小便有脂液者，为肾消也。此为三消病也。消渴、消中、消肾，经意但皆热之所致也。

　　人参白术汤 治胃膈瘅热烦满，饥不欲食，瘅成为消中，善食而瘦，燥热郁甚，而成消渴，多饮而数小便。兼疗一切阳实阴虚，风热燥郁，头目昏眩，中风偏枯，酒 积毒。一切肠胃燥涩，倦闷壅塞，疮疥痿痹。并伤寒杂病产后烦渴，气液不得宣通。

　　人参 白术 当归 芍药 大黄 山栀子 荆芥穗 薄荷 桔梗 知母 泽泻（各半两）

　　茯苓（去皮） 连翘 栝蒌根 干葛（各一两） 甘草（三两） 藿香叶 青木香 官桂（各一两）

　　石膏（四两） 寒水石（二两） 滑石（半斤）

　　上为细末，每服抄五钱，水一茶盏，入盆硝半两、生姜三片，煎至半盏，绞汁，入蜜少许，温服。渐加至十余钱，得脏腑流利，取效。如常服，以意加减。兼服消痞丸散，以散肠胃结滞。湿热内甚，自利者，去了大黄、芒硝。

　　绛雪散 治消渴，饮水无度，小便数者。大有神效。

　　黄芩 黄丹 汉防己 栝蒌实（各等分）

　　上为细末，每服二钱，汤浆水调下，临卧时并进三二服，即止。

　　人参散 治肾消，善饮而食后数小便溺者。

　　人参（三钱） 白术 泽泻 栝蒌 桔梗 栀子 连翘（各半两） 葛根 黄芩 大黄薄荷 白茯苓（各一两） 甘草（一两半） 石膏（二两） 滑石 寒水石（各三两）

　　上为末，入缩砂仁三钱，每服五钱，水一盏，煎至七分，入蜜少许，再煎三二沸，去滓，食前。食后服消痞丸。

　　大黄甘草饮子 治男子妇人一切消渴不能止者。

　　大豆（五升，先煮三沸，出淘苦水，再煮） 大黄（一两半） 甘草（大粗者四两，长四指，打碎）

　　上三味，用井水一桶，将前药同煮三五时，如稠强水少，更添，豆软，盛于盆中，故冷，令病患食豆，渴食汤汁，无时候。食尽，如止渴燥，罢，不止，再煮前药。不三次，病悉愈。

　　卷十　痢门

　　泄痢总论

　　夫痢者，五脏之积浊而不散，或厌冷物，或冒寒暑失饥，不能宣发，或伤冷饱食，或服暖药过多，郁而成痢。其病二三日则利为寒，青痢为热，误也。今人疮疖初发，刺开乃血，多日成脓，何为先热而后寒也。

　　叔和云：湿多成五泄，肠走若雷奔。愚医不悟，三日黄者乃热，青利是寒。《太素》曰：五泄有溏泄、 泄、飧泄、濡泄、滑泄也，此乃五泄。五泄者，青是感肝木之象，其色青，赤者，受心火之气，其色赤，白者，得西方金肺之气，其色白，黄者，脾土之色，苍者，土气之下肾水随之，其色苍也。三日苍曰寒，黄赤热，其三日非也。

　　若下利热极，频并窘痛，或久不愈，诸药不能止者，须下之，以开除湿热痞闭积滞。

　　而使气液宣行者，宜以逐之，兼宣利积热也。

　　益元散 治身热吐痢，泄泻肠癖，下痢赤白，癃闭淋痛。利小便，偏主石淋。（乃服金石热药多，待为砂石，从小便淋出者也。）荡胃中积聚寒热，宣积气，通九窍六腑，生津液，去留结，消蓄水，止渴宽中，除烦热心躁，腹胀痛闷。补益五脏，大养脾肾之气，（此肾水之藏，非为主之府也。）理内伤阴痿，安魂定魄，补五劳七伤，一切虚损。主痫 惊悸（其季切，心动貌。）

　　健忘，止烦满短气，藏伤咳嗽，饮食不下，肌肉疼痛，并口疮，牙齿疳蚀。明耳目，壮筋骨，通经脉，和血气，消水谷，保元真。解百药酒食邪毒，耐劳役饥渴，宣热，僻中外诸邪所伤。

　　久服强志轻身，注颜延寿，及解中暑伤寒疫疠，饥饱劳损，忧愁思虑恚怒，瘟疫传染，并汗后遗热劳复诸疾。并解两感伤寒，能令遍身结滞宣通，气和而愈，及妇人下乳催生，产后损气血衰，阴虚热甚，一切热证，兼吹奶乳痈。此神验之仙药也。唯孕妇不宜服，滑胎也。

　　砂仁 滑石（各二两） 甘草（炙，四钱）

　　上为末，每服二钱，蜜少许，温水调下，无蜜亦得。日三服。欲冷冻饮料者，新汲水调下。

　　解利伤寒发热，葱白豆豉汤调下四钱。（每服水二盏，葱白五寸，豆豉五十粒，煮取汁一盏调下。）并三服，效为度。

　　此药是寒凉解散郁热，若病甚不解，多服此药无害，但有益而无损。俗恶性寒，兼易得之贱物，而不明《素问》造化之理，故不取《本草》神验之言，而多不用焉。若以随证验之，乃凡人之仙药也，不可阙之。

　　伤寒当汗而不可下，当下而不可汗者，且如误服此药，则汗出自愈，里热便得宣通而愈，或半在里、半在表，可和解而不可发汗吐下者，若服上药多愈，亦获小效。是解散怫郁，邪热甚者，小加减凉膈散和解为佳。或人不当汗者，加苍术末二分，同葱白、豉同煎汤调服，甚良。或孕妇不宜服，以滑石、麻黄、桂枝，要发汗，当即用甘草一两、苍术二两，同为末，每服四钱，水一盏半，更加入葱白五寸、豆豉五十枚，同煎至六分，去滓，温服，并三服，取微汗为度。逼毒散，非孕妇可服，太白散加入麻黄二两（去节），如法煎服，世云神白散。或逼毒散与加麻黄（去节）、苍术各等分（称），《济众》云青龙散。或青龙散欲更加入滑石与苍术二倍，最为发汗之妙药也。惟正可汗者，即用此服之，则转加热也，名为大逼毒散。此解利两感同，更兼煎凉膈散调下益元散四钱。或下乳，用猪肉面羹或酒之类调下四钱，不计时候，日三服，宜食肉面羹粥。催产，用温油浆调下三钱，并二三服，以产为度。或死胎不下者，煎三一承气汤一服，调下五钱，须臾，更频用温油浆调服。前后俱下胎，可活产母也。儿难产，或死胎不下者，皆由风热燥涩，坚敛结滞，不能舒缓，是故产户不得自然开也，其药力至，则热结顿开而产矣，慎不可温补，而反生燥热也。俗未知产后损血，日夜疼痛怖惧，以致神狂气乱，则阴气损虚，邪热太甚，而为诸证。由不明《素问》造化，故不识证候阴阳，反以妄谓产后诸虚百损，便为虚冷，而无热也，误以热药温补。或见渴甚者，不令饮水，本为善心，为害多矣。岂知治病之道，俱以临时审其脏腑六气虚实，明其标本，如法治之而已矣。此药之常多用虽为效，至大俗以病异药同，将为妄行，反招侮慢。

　　今以若加黄丹，令桃仁色，是以名之红玉散。若加青黛，令轻粉碧色，名碧玉散。若加薄荷叶（末，一分，同研），名鸡苏散。主疗并同，但以回避愚俗之妄侮慢耳。

　　玄青丸 治下痢势恶，频并窘痛，或久不愈，诸药不能止，须可下之，以开除湿热痞闷积滞，而使气液宣行者，宜以逐之。兼宣利积热酒食积，黄瘦中满，水肿腹胀。兼疗小儿惊疳积热乳癖诸证。唯泄泻者勿服。

　　黄连 黄柏 大黄 甘遂 芫花（醋拌，炒） 大戟（各半两） 牵牛（四两，草末一两。

　　以上同为末） 轻粉（二钱） 青黛（二两）

　　上为末，洒水为丸，小豆大，初服十丸，每服加十丸，空腹，清晨用酒送下。以快利为度。后常服十五、二十丸，数日后得食。久病未径除者，再加，取利。利后却常服，随意消息，病去为度，后随证止之，小儿丸如黍米或麻子大，退惊疳热积不下者，须常服十丸。

　　阿胶梅连丸 治下痢，无问久新赤白青黑疼痛诸证。

　　金井阿胶（净草灰炒透明，臼别研，不细者，再炒，研细） 乌梅肉（去核，炒）

　　黄柏（锉，炒） 黄连 当归（焙） 赤芍药 干姜（炮） 赤茯苓（去皮）。各等分上为末，入阿胶，研匀，水丸，桐子大，温米饮下十丸，食前，兼夜五六服。小儿丸如绿豆大。忌油腻脂肥诸物也。

　　牛黄神金丸 治大人小儿呕吐泻痢，无问新久赤白诸色，或渴或不渴，小便涩或不涩，并小儿惊疳积热， 癖坚积，腹满硬痛，作发往来，亦能宽膈消食。

　　轻粉 粉霜 砂（以上别研） 雄黄（研） 朱砂 信砒 巴豆（去皮。各一钱）

　　黄丹 蜡（各三钱）

　　上先研粉霜，次旋入 砂，研细，下雄黄、朱砂、信砒，再研，下丹粉，研匀，别研巴豆烂为油，与前药研匀，近火上炙，控热，别研蜡软，入药，匀，搓成剂，旋丸小豆大，新汲水下一丸。小儿黍米、麻子大。

　　或止吐泻痢疾，调甘露散，（即桂苓甘露饮。）或益元散亦得。

　　芍药柏皮丸 治一切湿热恶痢，气升窘痛，无问脓血，并宜服之。

　　芍药 柏皮（各三两） 当归 黄连（各半两）

　　上为末，水丸，如小豆大，温水下三四十丸，无时，兼夜五六服。忌油腻脂肥发热等物。

　　二胜丸 治泄痢虚损，不问新久者。

　　盐豉 紫蒜（去皮。各等分）

　　上同杵为膏，丸如桐子大，每服三丸至九丸，米饮汤下。

　　如未愈，及赤白痢，腹满胁痛，更与杏仁丸。

　　杏仁丸 治一切赤白泻痢，腹痛里急后重者。

　　杏仁（四十九个） 巴豆（四十九个，去皮）

　　上二药同烧存性，研细如泥，用蜡熔和，旋丸如桐子大，每服一二丸，煎大黄汤下，间日一服。

　　白术圣散子 治一切泻痢久不瘥，并妇人产后利亦治。

　　御米壳（二两，蜜炒） 当归 肉豆蔻 缩砂仁 石榴皮 诃子 干姜（炮） 陈皮（去白）

　　白术 甘草 芍药（各一两）

　　上为细末，每服二钱，水一大盏，入乳香同煎，和滓服。

　　胜金膏 治一切泻痢不已，胃脉浮洪者，反多日不已者。泻小者，立止。

　　巴豆皮 楮实（同烧存性）

　　上为末，熔蜡丸如绿豆大，每服五丸，煎甘草汤下。

　　大圣真金散 治一切寒热溏泻，赤白等痢疾。

　　御米壳（半斤，炒） 甘草（一两，炙） 干姜（半两，炮） 当归（一两） 酸石榴皮（一两，炒）

　　陈皮（去白） 白茯苓（去皮。各一两）

　　上为末，每服二钱，水一盏，（小儿半盏。）乳香同煎至七分，食前。忌油腻生冷毒物等。

　　车前子散（一名断痢散。） 治一切痢不止。

　　车前子（不以多少，炒香）

