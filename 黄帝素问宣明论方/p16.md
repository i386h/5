<!-- { "loadSidebar": true } -->
　　荜澄茄（半两） 良姜（二两） 神曲（炒） 青皮（去白） 官桂（去皮。各一两）

　　阿魏（半两，醋面裹，煨熟）

　　上为末，醋面糊为丸，如桐子大，每服二十丸，生姜汤下，不计时候。

　　卷十三　诸痛门

　　诸痛总论

　　夫痛者，经脉流行不止，环周不休，寒气入经而稽迟，血泣凝而不行，客于脉外血少，客于脉中气不通，故卒然而痛。其痛或卒然而止，或痛甚而不休，或痛甚不可按，或按之而痛止，或按之而无益，或痛喘动应手，或心与背相引而痛，或胁肋相引而痛，或腹痛引阴股，或痛宿昔而成积，或卒然而痛，死不知人，而少间复生，或痛而闭不通者，诸痛各不同形。

　　经曰：寒气客于脉外则脉寒，脉寒则蜷缩，蜷缩则脉绌（音督）。急，脉绌急则外引小络，卫气不得流通，故卒然而痛，得热则痛止。寒气客于经脉之中，与炅气相薄则脉满，满则血气乱，故痛而不可按。寒气客于肠胃之间，膜原之下，血不得散，小络急引，故痛。按之血气散，痛乃止也。胁肋痛者，寒气客于厥阴之脉也。背与心相引痛者，寒气客于背俞之脉，注于心，相引痛。寒气客于阴股，血泣在小腹，相引痛。卒然痛死者，寒气客于五脏，厥逆上壅，阴气竭，阳气未入，故卒然痛死。气复反则生矣。

　　视其五色，黄赤为热，白青则为寒，青黑为痛。经曰：感虚则陷下，其留于肋骨之间，寒多则筋挛骨痛，热则筋弛肉消。但痛痒疮疡痈痛肿而聚者，皆属心火热也，不可一例伤寒。

　　凡治痛者，先察本，次明经络皮部虚实，用药无误矣。

　　辰砂一粒丹 治一切厥心痛，小肠膀胱痛不可止者。

　　附子（一两，炮） 郁金 橘红（等附子，停用）

　　上为末，醋面糊为丸，如酸枣大，以朱砂为衣，每服一丸，男子酒下，妇人醋汤下。

　　服罢又服散子。

　　神圣代针散 治一切心痛不可忍者，心惊欲死者，小肠气搐得如角弓，膀胱肿硬，一切气刺虚痛，并妇人血癖、血迷、血晕、血刺、血冲心，胎衣不下，难产。但一切痛疾，服之大有神效。只是要详疾证用药。

　　乳香 没药 当归 香白芷 川芎（各半两） 元青（一两，去翅足）

　　上为细末，更研，每服一字，病甚者半钱，先点好茶一盏，次掺药末在茶上，不得吹搅，立地细细急呷之。

　　茴香丸 治男子妇人脐腹疼痛刺胸膈，不止者。

　　茴香（炒） 良姜 官桂（各半两） 苍术（一两，米泔浸）

　　上为末，酒煮面糊和丸，如桐子大，每服十丸，生姜汤下。

　　趁痛丸 治一切走注疼痛，妇人经脉住滞，水肿腹胀。

　　甘遂 大戟 芫花 黄牵牛（各等分）

　　上为末，以荞面同末和作饼子，扦，切为棋子，煮熟服之，得利为度，每服一钱。

　　加减相虚实。

　　六合散 治一切燥结，汗后余热，宣转不通。（亦名密钥匙散。）并治小肠气结，心腹满，胸中结痞，走疰疼痛。

　　大黄（一两，纸裹煨） 白牵牛（半两，生） 黑牵牛（微炒） 甘遂（各半两）

　　槟榔（三钱，生） 轻粉（一钱）

　　上为细末，每服一钱，蜜水调下服。量虚实加减。

　　定痛丸 治打扑损伤，筋骨疼痛等。

　　乳香（一分） 川椒 当归 没药 赤芍药 川芎 自然铜 蒴 根（以上各半两）

　　上为末，熔蜡为丸，如弹子大，细嚼，酒下一丸。骨碎者，先用竹夹夹定，三五日，依旧小可与服。如打扑骨损者，先整骨定，用竹夹夹定，然后先用好酒下麻黄三钱，然后服药。

　　香壳散 治小肠气，脐腹搅痛急，阴股中疼闷，不省人事。

　　舶上茴香（用盐炒） 枳壳（各一两） 没药（半两）

　　上为末，每服一钱，温热酒下，不计时候，并二三服。

　　金针丸（亦名陆神丸。） 治阳绝痞气，心腹痛不可忍者。

　　丁香 木香 乳香 阿魏 轻粉 骨碎补（去毛） 槟榔 官桂 桂心 巴豆（去皮）

　　杏仁（去皮） 锻石末 肉豆蔻 阳起石 朱砂（各等分）

　　上为细末，水面糊为丸，如小豆大，每服一丸，针穿作孔子，小油内滚过，灯焰内燎遍，于油中蘸死，嚼，生姜汤下，不计时候，日三服。虚实加减。

　　一粒金丹 治腰膝走注疼痛如虎啮。

　　草乌头 五灵脂（各一斤） 木鳖子（四两） 白胶香（半斤） 地龙（四两，去土，炒）

　　细墨（一两） 乳香（一两） 当归（二两，焙） 没药（二两） 麝香（一钱）

　　上为末，再研一千下，糯米面糊和丸，每服一丸至二丸，温酒下。吃药罢，遍身微汗。

　　神验！没药散 治一切心腹疼痛不可忍者。

　　没药（乳香别研） 乳香（各三钱） 穿山甲（三钱，炙） 木鳖子（四钱）

　　上为细末，每服半钱、一钱，酒大半盏，同煎，温服，不计时候。

　　卷十三　痔门

　　痔总论

　　夫肠风痔病者，所发手太阴、阳明经以应。经脉谓：肺与大肠为表里，主为传道，以行糟粕。肠风痔病有五种，其证亦异。盖因肠气虚而玄府疏，风邪乘而热自生。风温邪热，攻于肠中，致使大便涩而燥热郁，血热散而流溢冲，浸浚肠里，故以先血后便。热在下，先便后血，热在上，先血后便。久而不愈，乃作痔。

　　《素问》云：因而饱食，筋脉横解，房室劳伤，肠癖为痔。风热不散，谷气流溢，传于下部，故令肛门肿满，结如梅李核。甚者而变成 也。

　　五脏切宜保养，勿令受邪。

　　香壳丸 治湿热内甚，因而饱食，肠癖成痔，久而成 者，服之悉愈。

　　木香 黄柏（各三钱） 枳壳（去穣，炒） 浓朴（各半两） 黄连（一两） 皮（一个，烧） 当归（四钱） 荆芥穗（三钱）

　　上为末，面糊为丸，如桐子大，每服二三十丸，温水，食前，日三服。

　　 藤子丸 治肠风泻血，湿热内甚，因为诸痔，久而不治，乃变成 。

　　黄 枳实 槐花 荆芥穗 凤眼草（以上各一两） 藤子（一对，炙） 皂子（三百个，炙）

　　上为细末，面糊为丸，如桐子大，每服二三十丸，空心，酒下，米饮亦得。忌油腻、冷、猪、鱼、臭血物等。

　　乌荆丸 治肠风痔疾，大肠 涩。

　　川乌头（二两，炮） 荆芥穗（四两）

　　上为末，醋面糊为丸，如桐子大，每服二三十丸，温水下，日三服。

　　黄 葛花丸 治肠中久积热，痔 下血疼痛。

　　黄 葛花 黄赤小豆花（各一两） 大黄 赤芍药 黄芩 当归（各三分） 皮（一个）

　　槟榔 白蒺藜 皂角子仁（炒。各半两） 生地黄（焙，一两）

　　上为末，炼蜜和丸，如桐子大，每服二十丸至三十丸，煎桑白皮汤下，食前，槐子煎汤下亦得。

　　黄连散 治肠风下血，疼痛不止。

　　鸡冠花 黄连 贯众 川大黄 乌梅（各一两） 甘草（三分，炙）

　　上为末，每服二钱，用温米饮调下，日三服，不计时候。

　　乳香没药散 治五种肠风痔 ，无问久新。

　　宣黄连 白矾（各一两） 谷精草（半两） 酸石榴（一个，用刀子割下盖子，里面取子三停一停，次将黄连、白矾碎纳入石榴内，用原盖子合用。）

　　上以湿纸一张裹石榴，裹了后用胶泥拍作饼子，以炭火烧通赤为度，取出，去泥纸，后将谷精草于铫子内炒焦黄为度，与石榴研细后，抄药末一钱、乳香一钱、没药一钱，研细，拌匀，每服一钱，酒小半盏调下，日三服。

　　木香浓朴汤 治痔 脱肛，肠胃间冷，腹胁虚胀，不思饮食。

　　木香 桂心 桃仁 陈皮 浓朴（各一两） 肉豆蔻 赤石脂（各半两） 皂角子（三两，去皮，于醋炙黄） 大附子（三分，炮）

　　上为末，每服二钱，温粥饮调下，食前。

　　卷十三　疟疾门

　　疟疾总论

　　《素问》云： 疟皆生于风，其蓄作有时，何气使然？夫阴阳上下交争，虚实相移也。

　　阳并于阴，阴实阳虚，寒栗鼓颔。此皆夏伤于暑，热气藏于皮肤之内，肠胃之外。腠理开，得秋气，汗出遇风，得之与卫气并。卫气昼行阳，夜行阴，气得阳外出，得阴内薄，外内相薄，是以日作也。其有间日者，气深，内薄于阴，阳气独发，阴邪内着，阴与阳争不得出，是以间日作也。其作晏与早者，邪气客于风府，循膂而下，卫气一日一夜大会于风府，其日下一节，先客于脊背，每至风府则腠理开，腠理开则邪气入，则病作晏也。

　　夫寒者阴气也，热者阳气也，先伤寒而后伤风，故先寒而后热，名曰寒疟。先伤于风，后伤寒，故先热而后寒，名曰温疟。其但热而不寒者，阴气先绝，阳气独胜，少气烦冤，手足热，欲呕，名曰痹疟。

　　有余则泻，不足补。热为有余，寒为不足。寒已得火不能温，热已冰水不能凉。阴胜并于阳，阳胜并于阴，阴胜则寒，阳胜则热。故疟者，阴阳风寒虚实邪气不常之所作也。

　　辟邪丹 治岚瘴鬼疟食疟并月频日者。

　　绿豆 雄黑豆（各四十九粒） 信砒（半钱，别研） 黄丹（一钱，为衣） 朱砂（二钱）

　　上为末，同入乳钵内，滴水为丸，分作三十粒，每服一粒，已用东南桃心，取七枝，研汁，将井花水早辰日出不出，向日吞之，醋汤亦得。已发日服。

　　斩邪丹 治诸般疟疾无时不止者。

　　绿豆 小豆（各三十粒，口退皮再入） 朱砂 信砒（各一钱）

　　上为末，同研细，滴水和丸，匀分作十丸，每服一丸，已早辰服，夜间于北斗下香水献至早晨，用新倒流水送下。

　　断魔如圣丹 治疟疾，不问久新。

　　信砒（一钱） 蜘蛛（大者三个） 雄黑豆（四十九粒）

　　上为末，滴水和丸，如豌豆大，如来日发，于今晚夜北斗下献于早晨，已纸裹，于耳内扎一丸。

　　立见愈，神圣！一粒可医三人。

　　辰砂丸 治一切脾胃虚，疟邪热毒者。

　　信砒 甘草（各一钱） 朱砂（三钱） 大豆（四十九粒）

　　上为末，滴水和丸，匀分作四十丸服，发日早晨日欲出，煎桃心汤下。忌热物。

　　疟神丹 治诸般疟疾。

　　信砒（一两） 雄黄（一钱）

　　上以于五月重五日，用棕子尖拌匀，研三千下，日未出，不令鸡、犬、妇人见，丸如桐子大，未发前一日面东冷水下一丸。

　　趁鬼丹 治一切疟疾。神效！信砒（一钱） 大豆（七钱） 雄黄 轻粉 荷叶（各半钱） 甘草（一寸）

