<!-- { "loadSidebar": true } -->
　　上件药味，各别为末，每服一二钱，温水调下，临时加减服。

　　败毒散 治男子往来寒热，妇人产后骨蒸血运。

　　大黄 黄药子 紫河车 赤芍药 甘草（各等分）

　　上为末，每服一钱，如发热，冷水下，如发寒，煎生姜、栝蒌汤乘热调下。此药偏治妇人。

　　补真丹 治男子元藏虚冷。兴阳固肾补虚。

　　黑附子（一两，煨） 阳起石（火烧，酒淬，三钱） 海马（二钱） 乳香 雄黄（为衣）

　　血竭（各三钱） 石莲子（去壳、皮、心） 黑锡（炒，去砂子，半两） 石燕子（烧，以醋淬）

　　麝香（一分）

　　上为细末，面糊为丸，每服二十丸，用五香汤空心下。

　　五香汤 调神益气。

　　沈香 笺香 乳香 麝香 檀香（各等分）

　　上为细末，每服半钱，煎汤下。

　　新添一醉乌法，治头须白再黑方：诃黎勒（十个，不去核） 酸石榴（三个，大者，取汁） 绿矾（五分） 生地黄汁（一升）

　　砂（研） 硫黄（研。各一钱）

　　上药同入瓷瓶内，用二味汁浸，密封，勿令透气，至四十九日后取出，其诃子状若黑梅，至夜临卧含一枚，咽津，到晓烂嚼，以酒一盏下之，三二日后再服。忌葱、大蒜、萝卜。

　　
