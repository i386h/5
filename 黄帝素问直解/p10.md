<!-- { "loadSidebar": true } -->
　　曰：二阳之病发心脾，有不得隐曲，女子不月，其传为风消，其传为息贲者，死不治。

　　皆为岐伯之言，史臣复加三日者，承上文别阳知病之离，而复言二阳、三阳、一阳之病也。二阳，阳明胃土也。土借火生，胃由脾运，今病心脾，是火不能生土，脾不能运胃也。二阳为水谷之海，精血之所资生。有不得隐曲者，男子精虚，不得为房帏之隐曲也。女子不月者，女子血虚，月事不以时下也。其传为风消，血虚风胜，而肌肉消枯也。其传为息贲，精虚气逆，而喘息奔迫也。有一于此，皆死不治。所以申明二阳病处，且知忌时也。

　　曰：三阳为病，发寒热，下为痈肿，及为痿厥， ；其传为索泽，其传为颓疝。

　　，音善。 ，音渊。余篇皆同。三阳者，太阳膀胱寒水也。太阳本寒标热，故发寒热。太阳经脉，从头下项，挟脊贯臀，下抵 足，故下为痈肿。下臀，下髀 也。痈肿，经脉血气，逆于肉理也。及为痿厥，腿足痿痹而厥逆。筋虚则痿，气虚则厥也。 ，小腿酸疼也。其传为索泽，膀胱水泽枯索也。其传为颓疝，阴器睾丸，连膀胱而肿胀也。所以申明三阳病处也。

　　曰：一阳发病，少气，善咳，善泄；其传为心掣，其传为膈。

　　膈，隔同。下仿此。一阳者，少阳初生，胆木也。病则初阳不升，故下气。真气少，则客气上逆，故善咳。阳气虚则土寒，故善泄。其传为心掣，木不生火，心气虚寒，而掣痛也。其传为膈，火虚土寒，胸膈不利也。所以申明一阳病处也。

　　二阳一阴发病，主惊骇，背痛，善噫，善欠，名曰风厥。

　　夫病在阳而发于阴，病在阴而合于阳，故又举二阳一阴，二阴一阳，三阳三阴之发病也。二阳，阳明也。一阴，厥阴也。阳明厥阴主阖，如二阳一阴发病，则二阳不能为阳之阖，一阴不能为阴之阖，不能阖而乍阖，则主惊骇。背为阳，主开，不能转开为阖，故背痛。阴气上冲而复下，则善噫。噫，嗳也。阳气下行而复上，则善欠。欠，呵欠也。此一阴发病，为肝虚风胜，二阳发病，土受木克，故曰风厥，语风气盛，而中土厥逆也。

　　二阴一阳发病，善胀，心满，善气。

　　二阴，少阴也。一阳，少阳也。少阴少阳主枢。二阴一阳发病，则二阴不能枢转于内，一阳不能枢转于外，故善胀。申明善胀者，非肿胀之谓，乃心满善气。盖阴枢不转，则心满；阳枢不转则善气也。

　　三阳三阴发病，为偏枯痿易，四肢不举。

　　三阳，太阳也。三阴，太阴也。太阳太阴主开。三阳三阴发病，则三阳不能开于阳，三阴不能开于阴，故为偏枯痿易。偏枯，半身不遂，痿易，痿痹易常，是太阳不能为开也。四肢，太阴脾土之所主，不举，太阳不能为开也。所以申明别于阳，而知病处者如此。

　　鼓一阳曰弦，鼓一阴曰毛，鼓阳胜急曰钩，鼓阳至而绝曰石，阴阳相过曰淄。

　　旧本，弦讹钩，钩讹弦，今改正。脉体内应五脏，外合四时，皆有胃气。故鼓一阳曰弦，鼓动一阳初升之气，则脉微弦，内应肝脏，外合春生之木气也。鼓一阴曰毛，鼓动一阴初升之气，则脉微毛，内应肺脏，外合秋收之金气也。鼓阳胜急曰钩，鼓动阳气，既胜既急，则脉微钩，内应心脏，外合夏长之火气也。鼓阳至而绝曰石，鼓动阳气，至而复绝，脉沉如石，内应肾脏，外合冬藏之水气也。春夏为阳，秋冬为阴，阴阳相过，其脉则滑曰淄。内应脾脏，外合四时之土气也。

　　阴争于内，阳扰于外，魄汗未藏，四逆而起，起则熏肺，使人喘鸣。

　　藏，如字。阴阳内外彼此相济，如阴中无阳，则阴争于内；阳中无阴，则阳扰于外。阳扰于外，则皮毛之魄汗未藏，魄汗未藏，外而不内也。阴胜于内，则四逆而起，起则熏肺，使人喘鸣，逆起熏肺，喘鸣，内而不外也。

　　阴之所生，和本曰和。是故刚与刚，阳气破散，阴气乃消亡。淖则刚柔不和，经气乃绝。

　　淖，音闹。独阳不生，独阴不长。阴之所生，和本曰和，言阴之所以能生万物者，以阴和而复本于阳和也。由此言之，则阴中有阳，阳中有阴。是故刚与刚，则为独阳，必阳气破散。阳气破散于外，则阴气乃消亡于内矣。此刚与刚，则为独阳，而阴阳不和也。若柔与柔，则为独阴。淖者，柔与柔相合也。故淖则刚柔不和。经气借阳和以营运，今惟阴无阳，则经气乃绝，此柔与柔则为独阴，而阴阳不和也。

　　死阴之属，不过三日而死，生阳之属，不过四日而死。

　　夫柔与柔则为死阴，刚与刚则为生阳。死阴生阳，皆非正也。故死阴之属，不过三日而死，阳奇之数，从一而三，三日死，为其无阳也，生阳之属，不过四日而死，阴偶之数，由二而四，四日死，为其无阴也。

　　所谓生阳死阴者，肝之心，谓之生阳，心之肺，谓之死阴，肺之肾，谓之重阴，肾之脾，

　　谓之辟阴，死不治。

　　重，平声。辟，僻同。之，移也。所谓生阳死阴者，肝移热于心，谓之生阳。肝木生火，脏热相移，故曰生阳，是即刚与刚也。《气厥论》云：肝移热于心则死。所以然者，火热自焚，心气厥逆也。心移寒于肺，谓之死阴。肺金如天，心火如日，火日衰微，若天无日，故曰死阴，是即柔与柔也。《气厥论》云：心移寒于肺，肺消，饮一溲二，死不治。所以然者，天日虚寒，水精不布也。不但此也，若肺之肾，谓之重阴，肾为阴寒之脏，肺寒而复移于肾，故曰重阴。肾之脾谓之僻阴，脾为阴中之至阴，肾寒而复移于脾，是阴寒入于幽僻，故曰僻阴。此生阳死阴，重阴僻阴，有一于此，皆死不治。此申明别阳知病忌，别阴知死期者如此。

　　结阳者，肿四肢。

　　承上文别阳别阴，而复论阳结阴结。结阳者，阳气自结，不和于阴也。四肢为诸阳之本，故结阳者肿四肢，此阳气为病，而征乎外也。

　　结阴者，便血一升，再结二升，三结三升。

　　结阴者，阴气自结，不和于阳也。血乃阴属，故结阴者，便血一升，瘀血去而阳气和。若阳气不和，仍为阴结之病，而便血一升，是再结二升也。瘀血去而阳气不和，仍为阴结之病，而便血一升，是三结三升也。此阴血为病，而征乎内也。

　　阴阳结斜，多阴少阳，曰石水，少腹肿。

　　斜，作邪。少腹之少，去声。余篇少同。阴阳结邪，阴阳并结而为邪病也。人身阳常有余，阴常不足，今阴阳并结，致多阴少阳，是阴寒盛，阳气虚，故曰石水。石水，肾水也。少阴主肾，位居少腹，故少腹肿。此言阴阳结邪，致阴盛阳虚，而病二阴之石水也。

　　二阳结，谓之消。

　　二阳，阳明也。阳明之上，燥气主之。结则燥气独盛，故饮水过多，而谓之消。

　　三阳结，谓之膈。

　　三阳，太阳也。太阳为诸阳主气，常从胸膈而入于中土，从中土而出于肤表，结则不能出入，故谓之膈。膈，犹隔也。

　　三阴结，谓之水。

　　三阴，太阴也。太阴之上，湿气主之。结则湿气独盛，故谓之水。与少阴之石水不同也。

　　一阴一阳结，谓之喉痹。

　　一阴，厥阴也。一阳，少阳也。厥阴之上，风气主之。少阳之上，火气主之。阴阳皆结，风火炽而肺金伤，故谓之喉痹。喉为天气，肺实主之。痹者，闭也。此言阳结阴结则病，是非阴阳之常，而为阴阳之别也。

　　阴搏阳别，谓之有子。阴阳虚，肠 死。

　　搏，音博。余篇同。阳结阴结则病，阳搏阴搏则死。故复论阴阳之搏。阴搏阳别谓之有子，言阴气过盛，搏击于内，不与阳和，似乎别出，阴盛蓄阳，故在妇人谓之有子。若阴搏阳别而属阴阳正气之虚，证见肠 而下泄者死。即在妇人，亦非有子。所以申明阴搏有属有子，有属病死也。

　　阳加于阴，谓之汗。阴虚阳搏，谓之崩。

　　阳加于阴谓之汗，言阳气有余，内加于阴，阴得阳而外出，故谓之汗。若阳加于阴，阴气内虚，不与阳和，阳气搏击，阳搏于内，则阴虚阳盛，故谓之崩。崩，血下堕也。所以申明阳搏，有属阴阳和而汗出，有属阴阳不和而血崩也。

　　三阴俱搏，二十日夜半死。

　　夫阴搏则阴盛，阳搏则阳盛。有属无病者，有属有病者，有属病死者。若经脉不和，手足阴阳俱搏者死，故举三阴三阳而复论之。三阴俱搏者，手足太阴脾肺之气，俱搏击于内也。二十日夜半死者，土之成数十，金之成数九。夜半者，半夜子初，乃十九日之终，交二十日之子阳，而即死也。

　　二阴俱搏，十三日夕时死。

　　二阴俱搏者，手足少阴心肾之气，俱搏击于内也。十三日夕时死者，水之成数六、火之成数七，终水火之成数而死也。又曰夕时者，乃十三日之终，至戌亥方死，所以别上文二十日夜半之子阳也。

　　一阴俱搏，十日死。

　　一阴俱搏者，手足厥阴肝与心包之气，俱搏击于内也。十日死者，木之成数八，火之生数二也。十日者，终木之成数，火之生数而死也。此三阴五脏相搏，与之死期者如此。

　　三阳俱搏，且鼓，三日死。

　　三阳俱搏者，手足太阳膀胱小肠之气，俱搏击于内也。且鼓者，三阳既搏且鼓动，手足之一阳也。手之一阳，少阳三焦也；足之一阳，少阳胆经也。膀胱，水也；小肠三焦，火也；胆，木也。三日死者，水之生数一，火之生数二，合而为三。又三者，木之生数。尽水火之生数而死于木也。

　　三阴三阳俱搏，心腹满。发尽，不得隐曲，五日死。

　　三阴三阳俱搏者，手足太阴合手足太阳之气，而相搏击也。手太阴，肺金，天也；足太阴，脾土，地也；手太阳，小肠，火也；足太阳，膀胱，水也。太阴，天地之气；太阳，水火之气。不和，故心腹满。三阴三阳俱搏，则肺之天气，脾之地气，膀胱之水气，小肠之火气，发泄已尽，不得有所隐曲也。隐，幽隐；曲，曲匿。与上文病发心脾之不得隐曲不同也。五日死者，土之生数五，天地水火不交会于中土而死也。

　　二阳俱搏，其病温，死不治，不过十日死。

　　二阳俱搏者，手足阳明胃与大肠之气相搏击也。温，热也。其病温，以阳明之阳，而见温热之病。

　　阳亢津竭，故死不治。又曰不过十日死者，言上文不交会于中土，则五日死，此阳明土气亢热，亦不过十日死。五、十居中，皆土数也。此言阳搏阴搏则死，是非阴阳之常，而为阴阳之别也。

　　帝问四经十二从，乃探阴阳之理，而求其常。岐伯不论阴阳之常，而论阴阳之别，意谓欲知阴阳之常，必知阴阳之别，不知阴阳之别，则阴阳之理，犹为未尽云尔。

