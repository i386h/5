<!-- { "loadSidebar": true } -->
　　分，去声。天干乙丁己辛癸主不足，地支丑卯巳未酉亥，主不足。干支配合，有余则皆有余。不足则皆不足。故天干之气不足，则地支之地气亦随之。地支之地气不足，则天干之天气亦从之。地支主六气，天干化五运。五运在中，故运居其中。而常为六气之先也。不足之岁先郁后复。先郁则恶所不胜，后复则归所同和。五运在中，随运归从而生其民病也。此言天气地气之不足而为虚也。岁半之前，司天之气主之，上胜者，司天之气有余也。故上胜则有余之天气降而大。降而下者，流于岁半之复也。岁半之后，在泉之气主之，下胜者，在泉之气有余也。故下胜则有余之地气迁而上，迁而上者，移于岁半之前也。其上下所胜之气有多少而差其分，胜之微者小差，胜之甚者大差。甚则位易气交。如上胜则易四之气而归于上，下胜则易三之气而归于下，易则大变生，而民病作矣。揆其微甚之大要，则曰甚纪五分，谓五分在于本位，而五分降迁也。微纪七分，谓七分在于本位，而三分降迁也。

　　五分七分则其差可见。即此多少而差其分之谓也。此言上胜下胜，有余而为盈也。如此推之，则天地之盈虚从可知矣。

　　帝曰：善。论言，热无犯热，寒无犯寒，余欲不远寒，不远热，奈何？

　　天地盈虚之理既明，帝故善之，上文岐伯之用热远热，用寒远寒者，无犯之谓。帝引其言而言余欲用寒用热，实用其力而不远，奈何？

　　岐伯曰：悉乎哉问也，发表不远热，攻里不远寒。

　　时令当热，寒邪在表，用辛热之药以发之，是发表而不远热也。

　　时令当寒，热邪在里，用寒泄之药以攻之，是攻里而不远寒也。

　　帝曰：不发不攻而犯寒犯热，何如？

　　发表犯热，攻里犯寒，不发不攻，而犯寒犯热何如？

　　岐伯曰：寒热内贼其病益甚。

　　不当攻发，而用寒热，是为内贼。贼、害也。害则其病益甚。

　　帝曰：愿闻无病者，何如？

　　其人有病，故病益甚，愿闻无病而用寒热何如？

　　岐伯曰：无者生之，有者甚之。

　　无病而犯寒热则病生，故无者生之。有病而犯寒热则病甚，故有者甚之。

　　帝曰：生者何如？

　　所生之病何如？

　　岐伯曰：不远热则热至，不远寒则寒至。

　　热至寒至，病所以生也。

　　寒至则坚痞，腹满痛急，下利之病生矣。

　　凡此皆不远寒，而生寒病也。

　　热至则生热，吐下霍乱，痈疽疮疡，瞀郁注下、 螈肿胀呕，鼽衄，头痛，骨节变、肉痛血溢血泄、淋 之病生矣。

　　凡此皆不远热而生热病也。

　　帝曰治之奈何？岐伯曰：时必顺之，犯者治以胜也。

　　治病之法，时必顺之，若违时而犯寒犯热者，仍治以胜也。胜者，犯寒以热治，犯热以寒治也。

　　帝曰：妇人重身，毒之何如？

　　妇人怀孕重身，当犯寒热以毒之，则何如？

　　岐伯曰：有故无殒亦无殒也。

　　有寒热之病，用寒热之毒，谓之有故，有故而用，则无殒减之患。然亦无过用而致殒灭也。

　　帝曰：愿闻其故，何谓也？

　　有故无殒，何谓故也？

　　岐伯曰：大积大聚，其可犯也，衰其大半而止，过者死。

　　有故，内有积聚也。大积大聚，其毒药之可犯也。不过衰其大半而止，若攻之过者，则死矣。

　　帝曰：善。郁之甚者，治之奈何？

　　承无过用之意，谓病之过者，或可过用，故谓郁之甚者，治之奈何。

　　岐伯曰：木郁达之，火郁发之，土郁夺之，金郁泄之，水郁折之。然调其气，过者折

　　之，以其畏也。所谓泻之。

　　水郁折之，旧本误析今改。五行之气贵得其平，故木郁则达之，达，通达也。火郁则发之，发，开发也。土郁则夺之，夺，裁夺也。金郁则泄之，泄，疏泄也。水郁则析之，析，分析也。虽曰达之发之夺之泄之析之，然必调其正气，若郁之过者则逆其气而析之，析，析抑也。析之以其有所畏也。

　　析之而畏，所谓实则泻之也。

　　帝曰：假者何如？

　　真实则泻，若假者何如？

　　岐伯曰：有假其气，则无禁也。所谓主气不足，客气胜也。

　　实者邪气实，原非正气之实也，有假其气即当泻之则无禁也。所谓主气不足，客气胜也。

　　客气胜，泻之可也。

　　帝曰：至哉圣人之道，天地大化，营运之节，临御之纪，阴阳之政，寒暑之令，非

　　夫子孰能通之。请藏之灵兰之室，署曰《六元正纪》。非斋戒不敢示，慎传也。

　　圣人之道，惟圣人能通之，故当藏密其旨，不敢轻示，此天地之营运，阴阳之临御，寒暑之往来，千百世而无传人也。运气之理，不綦至微而难测欤。

　　卷之八

　　至真要大论第七十四篇

　　《天元纪大论》鬼臾区曰：谨奉天道，请言真要。此篇论六气司天，六气在泉，有正化，有胜复，有标本寒热，有调治逆从，五味阴阳，制方奇偶，谨奉天道，合于人身，故曰《至真要大论》。

　　黄帝问曰：五气交合，盈虚更作，余知之矣。六气分治，司天地者，其至何如？

　　更，平声，下同。盈虚，即太少也。五运与六气交合，甲、丙、戊、庚、壬为太，主盈；乙、丁、己、辛、癸为少，主虚；子、寅、辰、午、申、戌为太，主盈；丑、卯、巳、未、酉、亥为少，主虚。五气交合，盈虚更作，《六元正纪》详论之，故曰余知之矣。

　　其六气不与五运交合，分治以司天地者，其至何如？此承上编六十岁之纪，而问一岁之六气也。

　　岐伯再拜对曰：明乎哉问也！天地之大纪，人神之通应也。

　　六气分治，以司天地，此天地之大纪，至神之理，通于人身，乃人神之通应也。

　　帝曰：愿闻上合昭昭，下合冥冥，奈何？

　　天地大纪，人神通应，故愿闻人之上合天之昭昭，下合地之冥冥。

　　岐伯曰：此道之所主，工之所疑也。

　　天地之理，备于人身，此道之所主，而为工之所疑也。

　　帝曰：愿闻其道也。

　　愿闻上下相合之道。

　　岐伯曰：厥阴司天，其化以风，少阴司天，其化以热；太阴司天，其化以湿；少阳司天，其

　　化以火；阳明司天，其化以燥；太阳司天，其化以寒。以所临藏位，命其病者也。

　　三阴三阳六气司天，各有风热湿火燥寒之化也。以所临藏位者，天气之所临。合于人之形藏，各有其位也。如厥阴合肝，少阴合心肾，太阴合肺脾，少阳合三焦、胆，阳明合大肠、胃，太阳合小肠、膀胱，各有上下形藏之位。以所临藏位命其病者，天气所临，合于形藏，而有风热湿火燥寒之病也。

　　帝曰：地化奈何？

　　六气本化上临，乃司天之化，故问地化奈何？

　　岐伯曰：司天同候，间气皆然。

　　间，去声，下同。地化与司天同候，其左右之间气，亦同候也。

　　帝曰：间气何谓？

　　间气同候，何谓？

　　岐伯曰：司左右者，是谓间气也。

　　《五营运大论》云：随气所在，期于左右。故司上下之左右者，是谓间气也。间气司上下之左右，当与司天在泉同候矣。

　　帝曰：何以异之？

　　间气与司天在泉之气，何以异之？

　　岐伯曰：主岁者纪岁，间气者纪步也。

　　主岁者，司天在泉之气也，司天在泉，主一岁之气，故主岁者纪岁。间气者，上下左右之气也。上下左右，分主六十日之一气，故间气者纪步也。《六微旨大论》云：步者，六十度而有奇。六十度，即六十日也。

　　帝曰：善。岁主奈何？

　　主岁者纪岁，故问岁主奈何？

　　岐伯曰：厥阴司天为风化，在泉为酸化，司气为苍化，间气为

　　动化。

　　司天在泉，司气间气，皆为岁主，伯故类举以对。阳为气，司天为阳，故厥阴司天为风化。厥阴司天，巳亥岁也。阴为味，在泉为阴，故厥阴在泉为酸化。厥阴在泉，寅申岁也。司气，司岁之运气也。丁壬木运，本于天之苍气，故司气为苍化。间气，上下左右之气也。《五营运大论》云：上见太阳，则左厥阴，上见少阴，则右厥阴；太阳在下，左厥阴，少阴在下，右厥阴。辰戌子午，厥阴居司天之左右，丑未卯酉，厥阴居在泉之左右，故间气为动化。动，风之摇动也。

　　少阴司天为热化，在泉为苦化，不司气化，居气为灼化。

　　子午之岁，少阴司天为热化。卯酉之岁，少阴在泉为苦化。戊癸化火，少阳司气，少阴君火，不司气化。所以然者，六气之中有二火。少阳相火，合司气之化，而君火之尊不与也。少阴不司气化，而间气则居，故居气为灼化。灼，火之灼燔也。盖上见厥阴，左少阴；上见太阴，右少阴；厥阴在下，左少阴；太阴在下，右少阴。巳亥丑未，少阴居司天之左右；寅申辰戌，少阴居在泉之左右也。

　　太阴司天为湿化，在泉为甘化，司气为 化，间气为柔化。

　　丑未之岁，太阴司天为湿化，辰戌之岁，太阴在泉为甘化。甲己化土，本于天之 化，故司气为 化。

　　盖上见少阴，左太阴；上见少阳，右太阴；少阴在下，左太阴；少阳在下，右太阴。子午寅申，太阴居司天之左右；卯酉巳亥，太阴居在泉之左右，故间气为柔化。柔，土之濡弱也。

　　少阳司天为火化，在泉为苦化，司气为丹化，间气为明化。

　　寅申之岁，少阳司天为火化，巳亥之岁，少阳在泉为苦化。戊癸化火，本于天之丹气，故司气为丹化。

　　上见太阴，左少阳；上见阳明，右少阳；太阴在下，左少阳；阳明在下，右少阳。丑未卯酉，少阳居司天之左右；辰戌子午，少阳居在泉之左右，故间气为明化。明，火之光明也。

　　阳明司天为燥化，在泉为辛化，司气为素化，间气为清化。

　　卯酉之岁，阳明司天为燥化；子午之岁，阳明在泉为辛化。乙庚化金，本于天之素气，故司气为素化。

　　上见少阳，左阳明；上见太阳，右阳明；少阳在下，左阳明；太阳在下，右阳明。寅申辰戌，阳明居司天之左右，巳亥丑未，阳明居在泉之左右，故间气为清化。清，金之清肃也。

　　太阳司天为寒化，在泉为咸化，司气为玄化，间气为藏化。

　　藏，如字。辰戌之岁，太阳司天为寒化，丑未之岁，太阳在泉为咸化。丙辛化水，本于天之玄气，故司气为玄化。上见阳明，左太阳；上见厥阴，右太阳；阳明在下，左太阳；厥阴在下，右太阳。

