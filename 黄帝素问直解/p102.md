<!-- { "loadSidebar": true } -->
　　睾，音高，下同；见，如字。太阳在泉，丑未岁也。太阳主寒，寒淫所胜，则凝肃惨栗。《邪气脏腑病形论》云，小肠病者，小腹痛，腰脊控睾而痛。《经脉》论云：小肠是动则病嗌痛颔肿。小肠者，心之腑，故上肿心痛，血见。民病如是，水淫火病也。

　　帝曰：善。治之奈何？

　　六气淫胜，发为民病，治之奈何。

　　岐伯曰：诸气在泉，风淫于内，治以辛凉，佐以苦甘，以甘缓之，以辛散之。

　　上文诸气在泉，如风淫于内，木气胜也，金能平之，故治以辛凉。辛凉太过，则佐以苦，辛凉不及，则佐以甘。盖苦胜金而甘生金也。木气急而虚，则以甘缓之，风邪胜而实，则以辛散之。

　　热淫于内，治以咸寒，佐以甘苦，以酸收之，以苦发之。

　　热淫于内，火气胜也。水能平之，故治以咸寒。咸寒太过，则以甘苦；咸寒不及，则佐以苦。盖甘胜水而苦助寒也。火气急而虚，则以酸收之，火生于木，补其母也。火邪胜而实，则以苦发之，苦性，虽寒，本于火味，故曰发。发，犹散也。

　　湿淫于内，治以苦热，佐以酸淡，以苦燥之，以淡泄之。

　　湿淫于内，土气胜也。湿为阴，故治以火味之苦热。苦热不及，则佐以酸；苦热太过，则佐以淡。盖酸生火而淡泄火也。土气虚而阴湿，则以苦燥之。土气滞而不行，则以淡泄之。

　　火淫于内，治以咸冷，佐以苦辛，以酸收之，以苦发之。

　　火淫于内，热气胜也。水能平之，故治以咸冷。冷，犹寒也。咸冷太过，则佐以苦；咸冷不及，则佐以辛。盖苦味生土，能制其水，而辛能生水也。以酸收之，以苦发之，与上文热淫于内，同一义也。

　　燥淫于内，治以苦温，佐以甘辛，以苦下之。

　　燥淫于内，金气胜也。火能平之，故治以苦温。苦温太过，金气不足，则佐以甘辛，盖甘生金而辛助金也。苦温不及，金气犹盛，更以苦下之。下，犹制也。

　　寒淫于内，治以甘热，佐以苦辛，以咸泻之，以辛润之，以苦坚之。

　　寒淫于内，水气胜也。土能平之，火能温之，故治以甘热。甘热太过，水气不足，则佐以苦辛，盖苦性寒而助水，辛属金而生水也。甘热不及，水气犹盛，则以咸泻之。申明佐以苦辛，辛为金味以生水，乃以辛润之，苦为寒性以助水，乃以苦坚之。凡此佐治之法，义各不同，学人当随其所宜，以为佐治可也。

　　帝曰：善。天气之变何如？

　　上文论在泉之气，此复问天气之变何如？

　　岐伯曰：厥阴司天，风淫所胜，则太虚埃昏，云物以扰，寒生

　　春气，流水不冰。民病胃脘当心而痛，上支两胁，膈咽不通，饮食

　　不下，舌本强，食则呕，冷泄腹胀，溏泄瘕水闭，蛰虫不去，病本于脾。冲阳绝，死不治。

　　强，去声，下同。厥阴司天，巳亥岁也。风淫所胜，则太虚如尘埃之昏昧，云物以扰而不宁。冬寒春风，寒生春气，本于寒而生春气之风也。风性挠动，故流水不冰。《经脉》论云：脾脉属脾络胃，上膈挟咽，其支者别上膈，注心中。是动则病舌本强，食则呕，胃脘痛，腹胀，食不下，心下急痛，溏泄瘕水闭。民病如是，乃风淫木胜，脾土病也。蛰虫不去者，蛰虫藏于中土，土气不舒，故不去也。去，犹出也。凡此皆病本于脾。若阳明胃脉之冲阳绝，则死不治。冲阳，在足跗上动脉应手者是也。

　　少阴司天，热淫所胜，怫热至，火行其政。民病胸中烦热，嗌干，右 满，皮肤痛，

　　寒热咳喘，大雨且至，唾血血泄，鼽衄嚏呕，溺色变。甚则疮疡 肿，肩背

　　臂 及缺盆中痛，心痛，肺 ，腹大满，膨胀而咳喘，病本于肺。尺泽绝，死不治。

　　少阴司天，子午岁也。热淫所胜，则怫热至，而火行其政。怫，犹郁也。民病胸中烦热嗌干，右 满，皮肤痛，寒热咳喘，火盛而肺金病也。大雨且至，言怫热之时，且有大雨之至，雨虽至而火气盛，故唾血血泄鼽衄，火淫其血液也。嚏呕溺色变，火淫其水津也。甚则疮疡 肿，火淫其肌肉也。

　　《经脉》论云：肺脉起于中焦，循 臂内。是动则病肺胀满，膨膨而喘咳，缺盆中痛，气盛则肩背痛，风寒汗出，气虚则肩背痛寒，溺色变也。凡此民病，皆本于肺。若肺脉之尺泽绝，则死不治。尺泽，在时内廉大纹中，肺之合穴也。

　　太阴司天，湿淫所胜，则沉阴且布，雨变枯槁， 肿骨痛阴

　　痹，阴痹者，按之不得，腰脊头项痛时眩，大便难，阴气不用，饥不

　　欲食，咳唾则有血，心如悬，病本于肾。太溪绝，死不治。

　　太阴司天，丑未岁也。湿淫所胜，则沉阴且布，沉阴布而雨降，则雨变。枯槁，言草之枯槁，因雨湿而滋润也。《灵枢·五邪》篇云：邪在肾，则病骨痛阴痹。阴痹者，按之不得，腹胀腰痛，大便难，肩背颈项痛，时眩。又《经脉》篇云：肾是动，则病饥不饮食，咳唾则有血，心如悬也。凡此， 肿骨痛诸病，皆本于肾。若肾之太溪脉绝，则死不治。太溪，在足内踝后跟骨上陷中之动脉也。

　　少阳司天，火淫所胜，则温气流行，金政不平。民病头痛，发

　　热恶寒而疟，热上皮肤痛，色变黄赤，传而为水，身面 肿，腹满

　　仰息，泄注赤白，疮疡，咳唾血，烦心胸中热，甚则鼽衄，病本于肺。天府绝，死不治。

　　恶，去声。少阳司天，寅申岁也。火淫所胜，则温气流行，金受火淫，故金政不平。民病头痛，发热恶寒而疟，热上皮肤痛，火淫肺金也。五邪篇云：邪在肺，则病皮肤痛，寒热者是也。色变黄赤，即上文溺色变也。传而为水，言色变黄赤，乃火淫水热，传为水病也。身面 肿，腹满喘息，泄注赤白，疮疡，咳唾血，烦心，胸中热，甚则鼽衄，即上文疮疡 肿，咳喘唾血，血泄鼽衄，胸中热烦之病，故病亦本于肺，火淫金病也。若肺脉之天府绝，则死不治。天府，在腋下三寸，动脉应手者是也。

　　阳明司天，燥淫所胜，则木乃晚荣，草乃晚生，筋骨内变，民

　　病左 胁痛，寒清于中，感而疟，大凉革候，咳，腹中鸣，注泄 

　　溏，名木敛，生菀于下，草焦上首，心胁暴痛，不可反侧，嗌干面

　　尘，腰痛，丈夫 疝，妇人少腹痛，目昧 疡，疮痤痈，蛰虫未见，病本于肺。太冲绝，死不治。

　　未，旧本讹来，今改。阳明司天，卯酉岁也。燥淫所胜，金胜木虚，则木乃晚荣，草乃晚生。肝血不荣养其筋骨，而筋骨内变，则民病左 胁痛。寒清之金气客于中，则感而为疟。春行秋令，则大凉革候，革候则病咳，腹中鸣，注泄 溏矣。木乃晚荣，则名木敛而生气郁于下，草乃晚生，则草焦上首而瘁于上。经脉论云：胆是动，则病心胁痛，不能转侧。肝是动，则病嗌干面尘，腰痛，丈夫 疝，妇人少腹肿也。目为肝窍，故目昧。胆脉起于目锐 ，故 疡。疮疵痈者，肝血虚也。蛰虫未见者，蛰虫见于春，今草木晚发，故蛰虫未见。而病本于肝，若肝脉之太冲绝，则死不治。太冲，在足大趾本节后二寸，肝经之俞穴也。

　　太阳司天，寒淫所胜，则寒气反至，水且冰，血变于中，发为

　　痈疡，民病厥心痛，呕血血泄鼽衄，善悲，时眩仆。运火炎烈，雨暴乃雹，胸腹满，手热时

　　挛腋肿，心 大动，胸胁胃脘不安，面

　　赤目黄，善噫嗌干，甚则色 ，渴而欲饮，病本于心。神门绝，死不治。

　　太阳司天，辰戊岁也。寒淫所胜，则寒气反至。反至者，非其时也。水且冰者，冻已解而水冰也。寒气凝敛则血变于中，而发为痈疡。民病厥心痛，善悲，时眩仆者，《五邪》篇云：邪在心，则病心痛喜悲时眩仆也。血变于中，外不发为痈疡，则内呕血，而血泄鼽衄，此寒胜火郁之病也。若运火炎烈，而寒气上淫，则雨暴乃雹。火受水制，则胸腹满。经脉论云：心主包络是动，则病手心热，臂时挛急，腋肿，甚则胸胁支满，心中 大动，面赤目黄。又云：心是动，则病嗌干心痛，渴而欲饮，甚则色 ，火从水色也。凡此诸病，乃水淫火郁，皆本于心。若心脉之神门绝，死不治。神门，在掌后锐骨端，心之俞穴也。

　　所谓动气，知其脏也。

　　总结上文而言脾之冲阳，肺之尺泽、天府，肾之太溪，肝之太冲，心之神门，皆动脉应手。所谓动气，诊其动气，而知其五脏之死生也。

　　帝曰。善。治之奈何？

　　司天气胜，发为民病，治之奈何？

　　岐伯曰：司天之气，风淫所胜，平以辛凉，佐以苦甘，以甘缓

　　之，以酸泻之。

　　外淫于内，所胜治之，故上文在泉曰治，上淫于下，所胜平之，故此司天曰平。平，犹治也。风淫所胜，木气胜也，金能治之，故平以辛凉。辛凉太过，则佐以苦，辛凉不及，则佐以甘，盖苦胜金而甘生金也。木气急而虚，则以甘缓之，风邪胜而实，则以酸泻之，以明不但金味能泻，而木之本味，亦能泻也。泻，犹达也，达之所以散之也。

　　热淫所胜，平以咸寒，佐以苦甘，以酸收之。

　　热淫所胜，火气胜也，水能治之，故平以咸寒。咸寒太过，则佐以苦甘，甘为土味以胜水，苦为火味以平寒也。咸寒不及，则以酸收之，收之而助其咸寒也。

　　湿淫所胜，平以苦热，佐以酸辛，以苦燥之，以淡泄之，湿上

　　甚而热，治以苦温，佐以甘辛，以汗为故而止。

　　湿淫所胜，土气胜也，湿气为阴，火能治之，故平以火味之苦热。苦热不及，则佐以酸苦热太过则佐以辛，盖酸为木味以生火，辛为全味以生水也。土气寒湿，以苦燥之，土气炎燥，以淡泄之。

　　泄，渗泄也。寒类于湿，燥类于热，湿上甚而热，是寒热相兼，既湿且燥，宜从外解，故治以苦温，苦温所以散寒湿也。佐以甘辛，甘辛所以滋燥热也。必以汗，为复其故，而病可止。此土淫所胜，而有寒湿燥热之气也。

　　火淫所胜，平以咸冷，佐以苦甘，以酸收之，以苦发之，以酸复之，热淫同。

　　咸冷，旧本讹酸冷，今改。火淫所胜，热气胜也，水能治之，故平以咸冷。咸冷太过，则佐以苦甘，苦为火味以平冷，甘为土味以胜水也。咸冷不及，则以酸收之，收之而助其咸冷也。火淫而热气过盛，以苦发之，发之而热气内减，仍以酸复之。此以苦发之，以酸复之，上文热淫所胜，未之言也，故复言热淫同。

　　燥淫所胜，平以苦温，佐以酸辛，以苦下之。

