<!-- { "loadSidebar": true } -->
　　是故平气之道，其病在上而近，而用奇偶之方，则制小其服也。其病在下而远，而用奇偶之方，则制大其服也。大则分两多而品数少，气味专而能远也。小则分两少而品数多，气味薄而易散也。奇数终于九，故数多则九之，无以加矣。偶数始于二，故数少则二之，无以减矣。奇偶虽殊，合而并用，故奇之而病不去，则偶之，先奇后偶，是谓重方。若偶之而病仍不去，则反佐以取之。反佐以取者，以寒治寒，以热治热，以温治温，以凉治凉，所谓寒热温凉，反从其病而取治之也。此制方大小以病之上下远近为法者如此。

　　帝曰：善。病生于本，余知之矣。生于标者，治之奈何？

　　风热湿火燥寒六气，所谓本也。上文详言之，故曰：病生于本，余知之矣。三阴三阳之气为标。故问生于标者，治之奈何？

　　岐伯曰：病反其本，中标之病，治反其本，中标之方。

　　如太阳以寒为本，以热为标。病反其本寒，中标阳之热病，则不治其寒，而治其热。故治反其本，中标之方。六气标本之治，仿此类推，然从本从标，复有不同，有如下文所云也。

　　帝曰：善。六气之胜，何以候之？

　　六气者，五行也。五行者，五脏也。气胜则脏病，故问六气之胜，何以候之？

　　岐伯曰：乘其至也，清气大来，燥之胜也，风木受邪，肝病生

　　焉。热气大来，火之胜也，金燥受邪，肺病生焉。寒气大来，水之

　　胜也，火热受邪，心病生焉。湿气大来，土之胜也，寒水受邪，肾

　　病生焉。风气大来，木之胜也，土湿受邪，脾病生焉。所谓感邪而

　　生病也。乘年之虚，则邪甚也。失时之和，亦邪甚也。遇月之空，

　　亦邪甚也。重感于邪，则病危矣。有胜之气，其必来复也。

　　候之之法，当乘其气至之时而候之也。如清气大来，燥金之胜也，金刑其木，风木受邪而肝病生焉矣。热气大来，火刑其金，则肺病生焉矣。寒气大来，而心病生。湿气大来，而肾病生。风气大来，而脾病生，皆受制生病，所谓感邪而生病也。邪之感也，如主岁之气不及，而乘年之虚，则邪甚也。主时之气不及，而失时之和，亦邪甚也。主日之气不及，而遇月之空，亦邪甚也。年之虚，时之失，月之空，有一于此，则病。若重感于邪，则病危矣，此皆有胜之气而为病，须知有胜之气，其必来复也。

　　帝曰：其脉至何如？

　　六气之胜，必形于脉，故问其脉至何如？

　　岐伯曰：厥阴之至，其脉弦，少阴之至，其脉钩；太阴之至，

　　其脉沉；少阳之至，大而浮；阳阴之至，短而涩；太阳之至，大而长。

　　厥阴属木，故其脉弦；少阴属火，故其脉钩；太阴属土，故其脉沉；少阳属火，故大而浮；阳明属金，故短而涩，太阳属水，为诸阳主气，故大而长。

　　至而和则平，至而甚则病，至而反者病，至而不至者病，未至而至者病，阴阳易者危。

　　和，调和也。六脉之至，至而调和，则为平脉。甚，过盛也。六脉之至，至而过盛，则为病脉。春弦夏钩秋浮冬沉，春得秋脉，夏得冬脉，秋得夏脉，冬得长夏脉。至而反时者病。时至而脉不至者病。时未至而脉先至者病。春夏为阳，秋冬为阴，春夏见阴脉，秋冬见阳脉，是为阴阳易。阴阳易者危。

　　帝曰：六气标本，所从不同奈何？

　　三阴三阳六气之标也，风火湿热燥寒，六气之本也。标本阴阳不同，则所从亦不同。帝故问之。

　　岐伯曰：气有从本者，有从标本者，有不从标本者也。

　　从本者，从风热湿火燥寒之气也。从标本者，或从三阴三阳之气，或从风热湿火燥寒之气也。不从标本者，从中见之气也。

　　帝曰：愿卒闻之。

　　从本，从标本，不从标本，愿卒闻之。

　　岐伯曰：少阳太阴从本，少阴太阳从本从标，阳明厥阴，不从标本从

　　乎中也。故从本者化生于本，从标本者有标本之化，从中者以中气为化也。

　　气有从本者，少阳太阴是也。少阳之气惟火热，太阴之气惟阴湿，皆从本气以为生化也。气有从标本者，少阴太阳是也。少阴本热标阴，太阳本寒标热，有寒热阴阳之气，故从本从标，以为生化也。气有不从标本者，阳明厥阴是也，两阳合明，阳之极矣。无取乎燥，从中见太阴之气，以为生化，两阴交尽，阴之极矣。无取乎风，从中见少阳之气，以为生化也。

　　帝曰：脉从而病反者，其诊何如？

　　承上文三阴三阳之脉而复问也。上文云：厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而涩，太阳之至大而长。脉从阴阳而病相反，则诊之不易，故举以问。

　　岐伯曰：脉至而从，按之不鼓，诸阳皆然。

　　三阳之脉，脉至而从，脉虽见阳，必按之不鼓，按之不鼓，病必相反。诸阳脉而病反者皆然也。

　　帝曰：诸阴之反，其脉何如？

　　阳脉按之不鼓，诸阴之反，其脉何如？

　　岐伯曰：脉至而从，按之鼓甚而盛也。

　　脉至而从，三阴脉也。脉虽见阴，按之必鼓甚而盛，所以诸阴之脉，而病反也。

　　是故百病之起，有生于本者，有生于标者，有生于中气者，有取本而得者，有取标而得者，

　　有取中气而得者，有取标本而得者，有逆取而得者，有从取而得者。逆，正顺也。若顺，逆也。故曰：

　　知标与本，用之不殆，明知逆顺，正行无间。此之谓也。不知是者，不足以言诊，足以乱经。

　　故《大要》曰：粗工嘻嘻，以为可知，言热未已，寒病复始，同气异形，迷诊乱经。此之谓也。

　　承脉从病反之义，而推言百病之起，有生于本气者，有生于标气者，有生于中见之气者，因其所生，取而治之，始得其真。然取治之法，又有逆取而得者，有从取而得者。逆取而得则逆取，正为顺也，若不逆取而顺，反为逆也。故曰：知标与本，用之不殆，明知逆顺，正行无间，即此脉从病反之谓也。苟不知此以诊，是为迷诊乱经，《大要》云云，其粗工之龟鉴欤。

　　夫标本之道，要而博，小而大，可以言一而知百病之害，言标

　　与本，易而弗损，察本与标，气可令调，明知胜复，为万民式，天之道毕矣。

　　易，去声。承上文而言标本之道，至精至微，所该者广，故要而能博，小而能大，可以言一而知百病之害也。故一言标与本，则施治平易而弗之损，察一本与标，则六气虽病而可令调，知标本则知胜复，可为万民之式，而上天之道毕矣。

　　帝曰：胜复之变，早晏何如？

　　承明知胜复之言，而探胜复早晏之变。

　　岐伯曰：夫所胜者，胜至已病，病已愠愠，而复已萌也。夫所

　　复者，胜尽而起，得位而甚，胜有微甚，复有少多，胜和而和，胜虚而虚，天之常也。

　　胜者复之基，夫所胜者，胜气至，则已病。病方已，中犹愠愠之时，而复气已萌也。故夫所复者，必胜气尽而复始起，得位而复方甚。然所胜之气有微甚，则所复之气有少多，故胜和而复亦和，胜虚而复亦虚，此天之常数为然也。

　　帝曰：胜复之作，动不当位，或后时而至，其故何也？

　　当，去声。帝必欲详明胜复早晏之变，故复问之。动不当位，气之早也。后时而至，气之晏也。

　　岐伯曰：夫气之生，与其化衰盛异也。寒暑温凉盛衰之用，其在四维。故阳之动，始于温，

　　盛于暑；阴之动，始于清，盛于寒。春夏秋冬，各差其分。故《大要》曰：彼春之暖，为夏之暑，

　　彼秋之忿，为冬之怒，谨按四维，斥候皆归，其终可见，其始可知。此之谓也。

　　差，音雌。下同。一岁四时，春温夏暑，秋凉冬寒，万物生化，有盛有衰。故夫气之生物，与其化物，有衰盛之异也。气之寒暑温凉，为生化盛衰之用。生化盛衰，其在气交之四维。四维者，冬春之交，春冬之交，夏秋之交，秋冬之交也。气交先期而甚，则胜复早而盛，气交后期而微，则胜复晏而衰。故阳之动始于春气之温，盛于夏气之暑。阴之动始于秋气之清，盛于冬气之寒。春夏秋冬，四维之交，或先或后，各差其分。分，犹度也。差其分，而胜复有早晏也。故举《脉要精微论》之言。《大要》曰：彼春之暖，而为夏之暑；彼秋之忿，而为冬之怒。由此言之，则当谨按气交之四维。气交之候，犹斥候也。谨按四维，则斥候皆归，其终可见，其始可知，即此胜复早晏之谓也。

　　帝曰：差有数乎？

　　春夏秋冬，各差其分，则差有数乎？

　　岐伯曰：又凡三十度也。

　　三十度，一月也。十二月而得春气，三月而得夏气，六月而得秋气，九月而得冬气，其气至早，所差凡三十度。正月未温，犹得冬气；四月未夏，犹得春气，七月未秋，犹得夏气；十月未秋，犹得秋气。其气晏至，所差亦三十度，故曰：又凡三十度也。

　　帝曰：其脉应，皆何如？

　　春夏秋冬，有四时之气，则有四时之脉，今差其分，则其脉应皆何如？

　　岐伯曰：差同正法，待时而去也。《脉要》曰：春不沉，夏不弦，冬不涩，秋不数，是

　　谓四塞。沉甚曰病；弦甚曰病，涩甚曰病，数甚曰病，参见曰病，复见曰病，未去而去曰病，

　　去而不去曰病，反者死。故曰：气之相守司也，如权衡之不得相失也。夫阴阳之气，清静

　　则生化治，动则苛疾起，此之谓也。

　　盖以四时正气之法揆之，则知其差，故曰差同正法也。待时而去者，四维之交，待主时之气至而后去也。如春受冬气，夏受春气，秋受夏气，冬受秋气，气相通也。故脉之大要曰：春不沉，夏不弦，冬不涩，秋不数。前气不交于本位，是谓四塞。夫气不相通，四塞者病。若其气之交，交而太过者亦病。故春脉沉甚曰病，夏脉弦甚曰病，冬脉涩甚曰病，秋脉数甚曰病。参见者，春初之脉，沉弦并见，夏初之脉，弦数并见之类。复见者，主时之脉已去，非其王时而复见也。未去而去者，后气未交，未当去而先去也。去而不去者，后气已交，应去而犹不去也。脉气如是，皆谓之病。反者，春得秋脉，夏得冬脉，长夏得春脉，秋得夏脉，冬得长夏脉。脉非其时，反受克贼，已病而见此脉者死。故曰：气之相守而司于脉也，如权与衡之不得相失也。故夫阴阳之气，清静则生化治，不清静而动乱，则苛疾起，即此相守司而不得相失谓也。

　　帝曰：幽明何如？

　　一岁四时，有阴有阳，秋冬为阴，幽也。春夏为阳，明也。故问幽明何如？

