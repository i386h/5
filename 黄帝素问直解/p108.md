<!-- { "loadSidebar": true } -->
　　岐伯曰：两阴交尽，故曰幽。两阳合明，故曰明。幽明之配，寒暑之异也。

　　秋清冬寒，两阴交尽而始春，故曰幽。春温夏暑，两阳合明而始秋，故曰明。日月营运，一寒一暑，故幽明之配，乃寒暑之异也。知寒暑之往来，则知一岁之幽明矣。

　　帝曰：分至何如？

　　承寒暑之意，问一岁之中，二分二至何如？

　　岐伯曰：气至之谓至，气分之谓分，至则气同，分则气异，所谓天地之正纪也。

　　夏至则夏气已至，冬至则冬气已至，故气至之谓至。春分则与冬气分，秋分则与夏气分，故气分之谓分。夏至气同于夏，冬至气同于冬，故至则气同。春分与冬气分，秋分与夏气分，故分则气异。二分在仲春仲秋，二至在仲夏仲冬，非若四维之季孟相交，此所谓天地之正纪也。

　　帝曰：夫子言春秋气始于前，冬夏气始于后，余已知之矣。然

　　六气往复，主岁不常也，其补泻奈何？

　　上文岐伯云，阳之动始于温，阴之动始于清，是春秋之气始于前也。阳盛于暑，阴盛于寒，是冬夏之气始于后也。然春夏秋冬六气往复以主岁，是主岁之气不常也。其补泻之味奈何？

　　岐伯曰：上下所主，随其攸利，正其味，则其要也，左右同法。大要曰：少阳之主，先甘

　　后咸；阳明之主，先辛后酸；太阳之主，先咸后苦；厥阴之主，先酸后辛，少阴之主，先甘

　　后咸；太阴之主，先苦后甘。佐以所利，资以所生，是谓得气。

　　一岁之中，司天在泉，上下所主，自有常气。当随其所利而正其味，则其补泻之火要也。上下止二气，合上下之左右而六气周，故曰左右同法。六气补泻正味，上文言之详矣。上文云，火位之主，其泻以甘，其补以咸，故少阳主治之味，大要先甘后咸。金位之主，其泻以辛，其补以酸，故阳明主治之味，大要先辛后酸。水位之主，其泻以咸，其补以苦，故太阳主治之味，大要先咸后苦。木位之主，其泻以酸，其补以辛，故厥阴主治之味，大要先酸后辛。少阴之主，与少阳同。土位之主，其泻以苦，其补以甘，故太阴主治之味，大要先苦后甘。六气补泻之正味如此，尤必佐以所利，资以所生，是谓得气。

　　帝曰：善。夫百病之生也，皆生于风寒暑湿燥火，以之化之变也。经言盛者泻之，虚者补之，

　　余锡以方士，而方士用之，尚未能十全，余欲令要道必行，桴鼓相应，犹拔刺雪 ，工巧

　　神圣，可得闻乎？

　　，污同。百病之生，不越风寒暑湿燥火六气之变化。补泻施治，未能十全，必治之十全，而要道可行。桴鼓相应，犹刺虽久而可拔，污虽久而可雪，工巧臻于神圣，不同方士，帝故问之。

　　岐伯曰：审察病机，无失气宜，此之谓也。

　　一岁六气，各有所宜，变化为病，各有其机，故当审察病机，无失气宜，此即神圣之谓也。

　　帝曰：愿闻病机何如？

　　病机无穷，审察不易，故愿闻之。

　　岐伯曰：诸风掉眩，皆属于肝。诸寒收引，皆属于肾。诸气 

　　郁，皆属于肺。诸湿肿满，皆属于脾。诸热瞀螈，皆属于心。

　　心，旧本讹火，今改。有病无形之气，而内属于形藏者。有病有形之本，而内属于气化者，皆病机也。

　　如诸风而头目掉眩，病皆属于肝，风气通于肝也，诸寒而经脉收引，病皆属于肾，寒气通于肾也。诸气而胸膈忿郁，病皆属于肺，诸气通于肺也。诸湿而身体肿满，病皆属于脾，湿气通于脾也。诸热而目瞀经螈，病皆属于心，热气通于心也。此病无形之六气，而内属于有形之形藏也。

　　诸痛痒疮，皆属于火。诸厥固泄，皆属于下。诸痿喘呕，皆属

　　于上。

　　火，旧本讹心，今改。诸痛痒疮，皆属于手少阳三焦之火。诸寒厥而固泄，皆属于下。下，下焦也。

　　诸痿痹而喘呕皆属于上；上，上焦也。是三焦火热之气有余，则诸疮痛痒而病于外；三焦火热之气不足，则诸厥固泄，诸痿喘呕，而病于内；以明三焦之气游行于上下，出入于内外也。

　　诸禁鼓栗，如丧神守，皆瞩于火。

　　禁，作噤。丧，去声。诸口噤无言而身鼓栗，如丧神明，失其内守，乃手少阴心经之病。心者火也，故皆属于火。

　　诸痉项强，皆属于湿。

　　痉，手足搐搦也。诸痉急而项背强，乃足太阳膀胱之病。膀胱者，水湿之府，故皆属于湿。

　　诸逆冲上，皆属于火。

　　诸气逆而冲于胸膈之上，乃手厥阴心包之病。心包者火也，故皆属于火。

　　诸胀腹大，皆属于热。

　　诸胀满而腹大，乃足太阴脾经之病。热湿相蒸，脾土受病，故皆属于热。

　　诸躁狂越，皆属于火。

　　诸躁扰不宁，狂烦越度，乃足阳明胃经之病。阳明者，燥热之气也，故皆属于火。

　　诸暴强直，皆属于风。

　　诸一时卒暴，筋强而直，屈伸不能，乃足厥阴肝经之病。厥阴主风，故皆属于风。

　　诸病有声，鼓之如鼓，皆属于热。

　　诸病而鼻息有声，气上行而鼓动之，如鼓声者然，乃手太阴肺经之病。肺主气，气为阳，故皆属于热。

　　诸病 肿，疼酸惊骇，皆属于火。

　　酸，同 。 肿，肉肿也，肉肿则疼酸，气机不顺，则惊骇，乃手阳明大肠之病。阳明者，燥热之气也，故皆属于火。

　　诸转反戾，水液混浊，皆属于热。

　　戾，了戾也。诸转反戾，则溲便不利，溲便不利则水液混浊，乃手太阳小肠之病。太阳者，阳热之气也，故皆属于热。

　　诸病水液，澄澈清冷，皆属于寒。

　　水液澄澈清冷，则下焦虚寒，乃足少阴肾经之病。肾主水寒，故皆属于寒。

　　诸呕吐酸，暴注下迫，皆属于热。

　　呕吐酸水，暴注下迫，乃胆足少阳之病。少阳者，火也，故皆属于热。此病有形之形藏，而内属于无形之六气也。

　　故大要曰：谨守病机，各司其属，有者求之，无者求之，盛者责之，虚者责之，必先五胜，

　　疏其血气，令其调达，而致和平，此之谓也。

　　承上文而总结之。以明审察之法也。上文诸病，有属于肝心脾肺肾者，有属于风火热湿寒者，故大要曰，谨守病机，各司其属。有属形藏之有形者，当求之而得其真；有属气化之无形者，亦当求之而得其真有余而盛者，不得其平，故当责之。不及而虚者，不得其平，亦当责之。必先知五行之胜。若胜，则当疏其血气，令其调达，而致和平。即此有无求之，盛虚责之之谓也。

　　帝曰：善。五味阴阳之用，何如？

　　疏其血气，令其调达，必有五味阴阳之用，故相继而问之。

　　岐伯曰：辛甘发散为阳，酸苦涌泄为阴，咸味涌泄为阴，淡味

　　渗泄为阳。六者，或收或散，或缓或急，或燥或润，或 或坚，以所利而行之，调其气使其平也。

　　五味阴阳之用，彼此相济以成。如辛主发散，从内而外，必济以甘，故辛甘之味，为能发散而属乎阳。

　　苦主涌泄，从中上涌，从中下泄，必济以酸，故酸苦之味，为能涌泄而属于阴。咸味润下，主能下泄，能下泄，即能上涌，故咸味涌泄为阴。五味之外，复有淡味，淡主渍渗，能渍渗，即能行泄，故淡味渗泄为阳。此辛甘酸苦咸淡六者，气味虽殊，功用相济，或收或散者，收而能散，散而能收也。或缓或急者，缓而能急，急而能缓也。或燥或润者，燥而能润，润而能燥也。或 或坚者，而能坚，坚而能 也。此五味阴阳相济，以为功也。各以所利而行之，疏其血气也。调其气，令其调达也。疏其血气，令其调达，而致和平，故曰使其平也。

　　帝曰：非调气而得者，治之奈何？有毒无毒，何先何后，愿闻其道。

　　承调气使平之言，而复问也。谓非调气而得，则当以药治之。药之有毒无毒，调治何先何后，必有其道，故愿闻之。

　　岐伯曰：有毒无毒，所治为主，适大小为制也。

　　治病各有其主，药之有毒无毒，以所治之病为主，更适方之大小以为制，此其道也。

　　帝曰：请言其制。

　　请言大小之制。

　　岐伯曰：君一臣二，制之小也；君一臣三佐五，制之中也；君一臣三佐九，制之大也。

　　寒者热之，热者寒之，微者逆之，甚者从之，坚者削之，客者除之，劳者温之，结者散之，留者

　　攻之，燥者濡之，急者缓之，散者收之，损者益之，逸者行之，惊者平之，上之

　　下之，摩之浴之，薄之劫之，开之发之，适事为故。

　　制方之道，君一臣二，无庸佐使，制济之小也。君一臣三佐五，制剂之中也。君一臣三佐九，制剂之大也。制小制中制大，大要，病寒者热治之，病热者寒治之，病微者逆治之，病甚者从治之，病坚者消削之，邪客者除去之，劳虚者温以治之，结聚者散以治之，留着者攻以治之，燥热者濡以治之，急疾者缓以治之，耗散者收以治之，损伤者益以治之，逸置者行之，惊骇者平之，或举而上之，或推而下之，或膏以摩之，或汤以浴之，或缓治以薄之，或急治以劫之，或开导之，或发散之。凡此皆各适其事之所宜，为复其故。

　　帝曰：何谓逆从？

　　微者逆之，甚者从之，何谓？

　　岐伯曰：逆者正治，从者反治，从小从多，观其事也。

　　逆者，以寒治热，以热治寒，是为正治。从者，以热治热，以寒治寒，是为反治。制方小大，从小从多，则观其事之所宜也。

　　帝曰：反治何谓？

　　正治者，治之正，反治者，治之反，故问反治何谓？

　　岐伯曰：热因寒用，寒因热用，塞因塞用，通因通用，必伏其

　　所主，而先其所因，其始则同，其终则异，可使破积，可使溃坚，可使气和，可使必已。

　　反治之道，必以热治热，服药宜凉，是热因寒用也。以寒治寒，服药宜温，是寒因热用也。补药治中满，是塞因塞用也。攻药治下利，是通因通用也。此寒热通塞之治，后必伏其所主之病，而先其所因以投之，热治热，寒治寒，塞用塞，通用通，是其始则同。热者寒，寒者热，塞者通，通者塞，是其终则异。塞因塞用，则正气自强，故可使破积，可使溃坚。通因通用，则邪不能容，故可使气和，可使必已。此反治之道也。

　　帝曰：善。气调而得者？何如？

　　上文论反治，帝欲详明正治，故问气调而得，何如？

　　岐伯曰：逆之从之，逆而从之，从而逆之，疏气令调，则其道也。

