<!-- { "loadSidebar": true } -->
　　气调而得，正治之法也。上文云，逆者正治，故逆之乃所以从之。逆治而从之，若从治而反为逆之矣。逆治之道，即上文疏其血气，令其调达之义。故曰：疏气令调，则其道也。

　　帝曰：善。病之中外何如？

　　中，犹内也。病有从内而外者，有从外而内者，故复问病之中外，以悉其机。

　　岐伯曰：从内之外者，调其内；从外之内者，治其外；从内之

　　外而盛于外者，先调其内而后治其外；从外之内而盛于内者，先治

　　其外而后调其内；中外不相及，则治主病。

　　治病必求于本，故从内之外者，当调其内；从外之内者，当治其外；从内之外而盛于外者，亦先调其内而后治其外。

　　从外之内而盛于内者，亦先治其外，而后调其内，内病于脏腑，故曰调，外病于肌腠，故曰治。内病在内，外病在外，中外不相及，则但治其主病。

　　帝曰：善。火热复，恶寒发热，有如疟状，或一日发，或间数日发，其故何也？

　　承上文内外之病，而问寒热似疟，或一日发，或间数日发，其在中在外何如？

　　岐伯曰：胜复之气，会遇之时，有多少也。阴气多而阳气少，

　　则其发日远，阳气多而阴气少，则其发日近。此胜复相薄，盛衰之节，疟亦同法。

　　火热而复恶寒，恶寒而复发热，此为胜复之气；或一日发，或数日发，此为会遇之时；寒热有盛衰，发日有远近，此胜复之气，会遇之时，而有多少也。间数日发者，病气在阴，阴气多而阳气少，则其发，间数日而远；一日发者，病气在阳，阳气多而阴气少，则其发，一日而近。此即胜复之气相薄，而有盛衰之节也。虽寒热有如疟状，究之疟亦同法。

　　帝曰：论言治寒以热，治热以寒，而方士不能废绳墨而更其道

　　也，有病热者寒之而热，有病寒者热之而寒，二者皆在，新病复起，奈何治？

　　此复举寒热而探其治也。上文岐伯云：寒者热之，热者寒之，故问，论言治寒以热，治热以寒，而方士不能废绳墨而更其道。然寒热相兼，有病热者，先寒之而热：有病寒者，先热之而寒，寒之热之，二者皆在，寒之而热，热之而寒，则新病复起，何如以治？

　　岐伯曰：诸寒之而热者取之阴，热之而寒者取之阳。所谓求其属也。

　　诸寒之而热者，以寒为本，故取之阴，当以热药治之。诸热之而寒者，以热为本，故取之阳，当以寒药治之。夫寒之而热，治之以热，热之而寒，治之以寒，所谓求其属以治之也。

　　帝曰：善。服寒而反热，服热而反寒，其故何也？

　　承上文之意而复问也。服寒治热，而反热；服热治寒，而反寒。新病复起，其故何也？

　　岐伯曰：治其王气，是以反也。

　　王，去声。下同。春温夏热秋清冬寒，四时之王气也。王气当顺之，若以寒治热，以热治寒，治其王气，是以反热反寒也。

　　帝曰：不治王而然者，何也？

　　有不治王气，而反热反寒者何？

　　岐伯曰：悉乎哉问也。不治五味属也。夫五味入胃，各归所喜，故酸先入肝，苦先入心，

　　甘先入脾，辛先入肺，咸先入肾。久而增气，物化之常也，气增而久，夭之由也。

　　故，旧本误攻，今改。不治王气，而五味之属，有以治之也。夫五味入胃，从胃而各归其所喜，故酸味先入肝，苦味先入心，甘味先入脾，辛味先入肺，咸味先入肾。味久而增其藏气，乃物化之常也，藏气增而日久，则此胜彼衰，乃夭之由也。所以反热反寒，而病不愈也。

　　帝曰：善。方制君臣，何谓也？

　　五味不可偏胜，故方制君臣，帝相因而问之。

　　岐伯曰：主病之谓君，佐君之谓臣，应臣之谓使，非上中下三品之谓也。

　　使，去声。主病之药，多其分两，谓之君。佐君之药，少其分两，谓之臣。应臣之药，分两更少，谓之使。非神农所取上中下三品之谓也。

　　帝曰：三品何谓？

　　神农三品，何谓？

　　岐伯曰：所以明善恶之殊贯也。

　　恶，如字。神农本经三百六十五种，以应周天之数。上品一百二十五种为君，中品一百二十种为臣，下品一百二十种为佐使。上品无毒，主养命延年，益气轻身。中品或有毒或无毒，主流通经脉，祛邪治病。下品有毒或大毒，主破坚积，除痼疾。三者之中，气味善恶，补泻虽殊，理复通贯，所以明善恶之殊贯也。

　　帝曰：善。病之中外，何如？

　　以三品之药，治中外之病，何如？

　　岐伯曰：调气之方，必别阴阳，定其中外，各守其乡，内者内

　　治，外者外治，微者调之，其次平之，盛者夺之，汗之下之，寒热

　　温凉，衰之以属，随其攸利，谨道如法，万举万全，气血正平，长有天命。

　　别，音逼。以药治病，乃调气之方，故必别其在阴在阳，定其在中在外，各守其所在之乡，而内者治内，外者治外。正气微者调补之，其次平定之，邪气盛者辟夺之，或汗之，或下之，或寒热温凉，衰之以属，逆治从治，各随其所利而行之，谨道如法，万举万全，使气血中正和平，而长有其天命矣。

　　帝曰：善。

　　详明天道，合于人身，反复言之，诚为至真要论，帝故善之，不复问也。

　　卷之九

　　着至教论第七十五篇

　　下凡七篇，皆黄帝语于雷公。着至教者，雷公请帝着为至教，开示诸臣，传于后世也。黄帝继神农而立极，故曰上通神农。黄帝上通神农，神农上通伏羲，故曰拟于二皇。盖伏羲知天，神农知地，黄帝知人，三才之道，一脉相传，故曰而道。上知天文，下知地理，中知人事，且以知天下，何难别阴阳，应四时，合之五行。帝从雷公之请，着为至教，备言三阳如天，阴阳偏害之理。公未悉知，诚切研求，是以此下复有《示从容》，《疏五过》，《征四失》，《阴阳类》，《方盛衰》，《解精微》，开示雷公，皆至教也。

　　黄帝坐明堂，召雷公而问之曰：子知医之道乎？

　　《黄帝素问》九卷，计八十一篇，上凡七十四篇，皆访诸岐伯阐明医道。此下七篇，则召雷公而证明其道也。

　　雷公对曰：诵而颇能解，解而未能别，别而未能明，明而未能彰，足以治群僚，不足至侯王。

　　别，音逼，下俱同。诵而能解，知其义矣。由解而别，别而明，明而彰，可以互为阐明，今也未能。

　　但足以治群僚之平等，为之讲论，不足以至侯王之尊贵，为之彰明也。

　　愿得受树天之度，四时阴阳，合之别星辰，与日月光，以彰经

　　术，后世益明，上通神农，着至教，拟于二皇。

　　上古树八尺之臬，参日影之斜正长短，以定四时，故愿得受树天之度，以定四时之阴阳。即以四时阴阳，合之星辰日月，分别明辨，以彰玑衡之经术。使后世益明四时阴阳日月星辰之理，此上天之道，自古为然。故曰：上通神农，愿得着为至教，不但上通神农，且拟于二皇，二皇伏羲神农也。此伏羲神农黄帝之书，谓之三坟，一脉相传，言大道也。

　　帝曰：善。无失之，此皆阴阳表里上下，雌雄相输应也。而道，上知天文，下知地理，

　　中知人事，可以长久，以教众庶，亦不疑殆，医道论篇，可传后世，可以为宝。

　　帝善其请，着为至教，因以名篇，故曰无失之。雌雄者，阴阳之谓也。阳在表，阴在里，阳在上，阴在下，此皆阴阳表里上下，犹之雌雄之相为输应也。而阴阳之道，可以上知天文，下知地理，中知人事。天文地理人事，其道相通，故可以长久。以此三才相合之道，教于众庶，亦不疑殆。故着医道之论以成篇。可传后世，可以为宝，当守之而弗失也。

　　雷公曰：请受道，讽诵用解。

　　请受天文、地理、人事之道，口讽诵而心用解，终身弗失。

　　帝曰：子不闻阴阳传乎？

　　传，去声。《阴阳传》，上古书也。着之篇什，岂不闻乎？知《阴阳传》，则知天文、地理、人事之道矣。

　　曰：不知。

　　公欲受教于帝，故曰不知。

　　曰：夫三阳，天为业，上下无常，合而病至，偏害阴阳。

　　阴阳之道，由阴而至于阳，从一而至于三。三阳者，太阳也。太阳为阳之极，极则无以加。故夫三阳，以天为业，业，功业也。三阳功业如天也。天气在上，时行乎下，故上下无常。上下之气，合而病至，则偏害阴阳，谓独阳无阴，不得其平，阴阳偏害也。

　　雷公曰：三阳莫当，请闻其解。

　　偏害阴阳，则三阳之气，莫可以当。故曰三阳莫当，请闻其解。

　　帝曰：三阳独至者，是三阳并至，并至如风雨，上为巅疾，下

　　为漏病，外无期，内无正，不中经纪，诊无上下，以书别。

　　中，去声。诸阳之气，归于三阳。故三阳为病，而三阳独至者，是三阳合诸阳之气而并至也。并至，如风雨之莫当，故并于上则为巅疾，而阳亢无阴。并于下，则为漏病，而阴盛无阳，不但上下莫当，其内外亦莫可当。并于外，则外无期，譬于堕溺，不可为期。并于内，则内无正，神转不回，回则不转，乃失其正。内无期，外无正，则不中经脉之纪，上巅疾，下漏病，则诊无上下。书犹志也。别，不同也。所以志别，而不同于寻常之病也。

　　雷公曰：臣治疏愈，说意而已。

　　说，作悦。治，理也。疏，远也。谓理治其言，疏远愈甚，不过悦其大意而已。公为此言，欲帝彰明较着以为至教也。

　　帝曰：三阳者，至阳也。积并则为惊。病起疾风，至如霹雳，

　　九窍皆塞，阳气滂溢，干嗌喉塞。并于阴，则上下无常，薄为肠 。

　　阳至于三，极无以加。故三阳者，至阳也。诸阳之气，归于三阳，故积并则为惊。其病之起，有如疾风。

　　其病之至，一如霹雳，疾风霹雳，则九窍皆塞。阳气滂溢，九窍皆塞而病于上，其嗌则干，其喉则塞。阳气滂溢而病于下，则阳并于阴，阳在上，并于阴，则上下无常，而薄为肠 。

　　此谓三阳直心，坐不得起卧者，便身全，三阳之病，且以知天

　　下，何以别阴阳，应四时，合之五行。

　　三阳之气如天，心为君主如日，此三阳积并为病，谓之三阳直心。三阳直心，亢害已极，故坐不得起卧。

　　不得起卧者，不能开阖也，不能开阖，便身全，三阳之病。盖太阳主开，阳明主阖，少阳主枢，而司开阖。

