<!-- { "loadSidebar": true } -->
　　卷之一

　　灵兰秘典论第八篇

　　灵兰，藏书之室，谓神灵相接，其气如兰，秘典，帝以岐伯之言，藏灵兰之室，为秘密之典章。盖心为君主，主明则下安，不明则危，是君道之所系者大。帝闻岐伯之言，而悟为君之道，故尊奉其言，斋戒择吉，以藏灵兰之室，故曰灵兰秘典。

　　黄帝问曰：愿闻十二脏之相使，贵贱何如？

　　使，去声，下同。人身十二经脉，内合有形，皆谓之脏。藏者，脏也。十二脏中相为传使，有贵有贱，不可不知，故以为问。

　　岐伯对曰：悉乎哉问也，请遂言之。

　　十二脏相使，探其贵贱，故赞其所问之悉，而请直遂言之。

　　心者，君主之官也，神明出焉。

　　至贵者，莫如君。君者，人之主也。若以十二脏论之，则心者，君主之官也。虚灵万应，故神明出焉。首举心为君主，而郑重言之，所以示贵也。

　　肺者，相傅之官，治节出焉。

　　相，去声。位高近君，犹之相傅之官，受朝百脉，故治节由之出焉。

　　肝者，将军之官，谋虑出焉。

　　气勇善怒，犹之将军之官，运筹揆度，故谋虑由之出焉。

　　胆者，中正之官，决断出焉。

　　断，去声。生阳上升，无所偏倚，犹中正之官，识量惟胆，故决断由之出焉。

　　膻中者，臣使之官，喜乐出焉。

　　膻中，即心包络。心包代君行令，犹之臣使之官，宣通络脉，故喜乐由之出焉。

　　脾胃者，仓廪之官，五味出焉。

　　胃主纳，脾主运，皆受水谷之精，犹之仓廪之官，主入主出，五味各走其道，故五味由之出焉。脾与胃，以膜相连，故合言之。

　　大肠者，传道之官，变化出焉。

　　糟粕所出，犹之传道之官，食化而变粪，故变化由之出焉。

　　小肠者，受盛之官，化物出焉。

　　盛，音成。受胃之浊，水谷未分，犹之受盛之官，腐化食物，先化后变，故化物由之出焉。

　　肾者，作强之官，伎巧出焉。

　　肾藏精，男女媾精，鼓气鼓力，故肾者，犹之作强之官，造化生人，伎巧由之出焉。

　　三焦者，决渎之官，水道出焉。

　　上焦如雾，中焦如沤，下焦如渎，故三焦者，犹之决渎之官，合中上而归于下，水道由之出焉。

　　膀胱者，州都之官，津液藏焉，气化则能出矣。

　　藏，如字，下同。位居胞中，故膀胱者，犹之州都之官，济泌别汁，循下焦而渗入，故津液藏焉。得阳热之气，而津液始达于皮肤，故气化则能出矣。此心为君主而诸官各守其职者如此。

　　凡此十二官者，不得相失也。故主明则下安，以此养生则寿，殁世不殆，以为天下则大昌。

　　承上文而总结之。凡此十二官者，贵贱相使，不得相失也。主明，心主神明也。下安，诸官各安其职也。

　　以此心主之神明，而养生，则寿也。殁世不殆，寿及子孙也。以为天下则大昌，寿及万民也。

　　主不明，则十二官危，使道闭塞而不通，形乃大伤，以此养生则殃，以为天下者，其

　　宗大危，戒之戒之。

　　十二官以君为主。不明则危，贵贱混淆也。闭塞不通，十二官不相使也。形乃大伤，经脉之有形伤败也。以此养生则殃，言不但不能养生，而灾殃且至也。以为天下，其宗大危，言不但自身危困，而宗祧且大危也。君主之尊，神明之贵，乃如是也，故当戒之戒之。此申明十二脏之贵贱相使，而首重君主之神明者如此。

　　至道在微，变化无穷，孰知其原！窘乎哉！消者瞿瞿，孰知其要！闵闵之当，孰者为良！

　　当，去声。承上文大危之意，而言至道在微。上文大危，乃人心惟危之义。此至道在微，乃道心惟微之义。道惟微也，故变化无穷，既微且变，则人孰知其原！不知其原，故窘乎哉！消者瞿瞿，瞿瞿，惊顾貌；犹言探其消息，仍瞿瞿然惊顾，而孰知其至要之所在也。闵，忧也。闵闵，忧之深也。当，切当也。

　　深忧道之切当，而仍不知孰者之为良也。所以叹道之至微而难明也。

　　恍惚之数，生于毫厘，毫厘之数，起于度量，千之万之，可以益大，推之大之，其形乃制。

　　承上文至道难明之意，而言恍惚难明之数，生于毫厘之至微。然虽至微，亦有可明，故又言毫厘之数，起于度量，可以度而知其长短，可以量而知其多少也。既可度量，则千之万之而微者可以益大。微者可大，则推之大之，而道之形体乃制。制，正也。所以承道之至微，而又叹道之至大也。

　　黄帝曰：善哉，余闻精光之道，大圣之业，而宣明大道，非斋戒择吉日，不敢受也。

　　帝乃择吉日良兆，而藏灵兰之室，以传保焉。

　　帝闻岐伯之言，知神明之重，君主之贵，至道之微，至道之大，君臣契合，一德一心，故赞之曰：善哉，余今闻精光之道，大圣之业，而宣明大道。谓心主神明，犹之精光之道也；主明下安，犹之大圣之业也；以心主神明，主明下安之意，而论至道之微，至道之大，犹之以精光之道，大圣之业，而宣明大道也。故非斋戒择吉日，不敢受也。史臣复记黄帝果择吉日良兆，书岐伯所授之言，藏诸灵兰之室，以传后世，而保守弗失焉。

　　卷之二

　　六节藏象大论第九篇

　　大论二字，旧本误传四气调神下，今各改正。

　　六节者，天以六为节，天气始于甲，地气始于子，子甲相合，六十日而甲子周，六六三百六十日，以成一岁，天有六六之节，地则以九九制会也。藏象者，神藏五，形藏四，合为九藏。神藏五，开窍于耳目鼻口，形藏四，开窍于前后二阴，窍虽有九，其位惟六，又神藏形藏，合于三阳三阴之六气，犹之以六为节，以九制会，故曰藏象。此篇为《六微旨大论》提纲，故曰《六节藏象大论》。

　　黄帝问曰：余闻天以六六之节，以成一岁。人以九九制会，计

　　人亦有三百六十五节，以为天地久矣。不知其所谓也？

　　阴阳之理，一奇二偶，合而为三。三而两之，为六。三而三之，为九。故天以六六之节以成一岁，而人则以九九制会，周天三百六十五度，计人亦有三百六十五节，以为人身之天地久矣。帝举以问，意欲详明天人相应之道也。

　　岐伯对曰：昭乎哉问也，请遂言之。夫六六之节，九九制会者，所以正天之度，气之数也。天

　　度者，所以制日月之行也；气数者，所以纪化生之用也。

　　天度，周天三百六十五度也。气数，二十四气之常数也。六六之节，九九制会，所以正天之度，正气之数也。故申明天度者，所以制日月之行，而有迟速也。气数者，所以纪化生之用，而有生杀也。

　　天为阳，地为阴；日为阳，月为阴；行有分纪，周有道理，日行一度，月行十三度而有奇焉，故

　　大小月三百六十五日而成岁，积气余而盈闰矣。

　　奇，音箕。日月阴阳之行于天地也，行有分野之纪，日月阴阳之周于天地也，周有南北道之理，日行迟，月行疾，故日行一度，月行十三度而有奇焉，日一岁周天，月一月周天，故大小月三百六十五日而成岁，今止三百六十日，复有小月，是以积气之余，而有盈闰矣。

　　立端于始，表正于中，推余于终，而天度毕矣。

　　上古树八尺之臬，度日影以正东西，是立端于始也，参日中之影，与极星以正南北，是表正于中也，周天三百六十五度，四分度之一，推日之行度，气盈五日有余，朔虚五日有余，以终一岁之数，是推余于始也，始中终，合气数以推之，而天度毕矣。

　　帝曰：余已闻天度矣，愿闻气数，何以合之？

　　天度积气余而盈闰，气数则十五日为一气，一岁二十四气，无有所余，故问何以合之而成闰。

　　岐伯曰：天以六六为节，地以九九制会。

　　天度者，天之道，气数者，地之理，故天以六六为节，地以九九制会，制会者，二九合三六，四九合六六，以成一岁，又四九合六六，又成一岁，其一九，则合六而余三，故两岁有余以成闰，此气数之合于天度，九九之制会于六六也。

　　天有十日，日六竟而周甲，甲六复而终岁，三百六十日法也。

　　天有十干之十日，日六竟而周甲，甲六复而终岁，此六六三百六十日之大法也。

　　夫自古通天者，生之本，本于阴阳，其气九州九窍，皆通乎天气。故其生五，其气三。

　　地之九州，人之九窍，皆通乎天气者，三才合一之道也，阴阳之理不外五行，故其生五，五行之理，通贯三才，故其气三，生五气三，上下相通，自古为然，此引生气通天论之言，以明三才合一，九九之制会于六六也。

　　三而成天，三而成地，三而成人，三而三之，合则为九，九分为九野，九野为九藏，故形

　　藏四，神藏五，合为九藏以应之也。

　　由生三气五而推论之，三才各具五行，故三而成天，三而成地；三而成人，三而三之，合则为九，以九而分应乎地，则为九野，九野，即九州也。以九野而复应乎人，则为九藏，九藏，即九州也。形藏四，谓膀胱，小肠，胃，大肠，所以藏有形之物，故曰形。神藏五，谓肝心脾肺肾，所以藏无形之气，故曰神。合为九藏以应之，谓膀胱小肠，前阴主之，胃大肠，后阴主之，是形藏四，而归窍于前、后二阴也。心肾主耳，肝主目，肺主鼻，脾主口，是神藏五而归窍于耳目口鼻也。藏虽有九，其位惟六，是九九制会于六六，以明六节藏象之意。

　　帝曰：余已闻六六九九之会也，夫子言积气盈闰，愿闻何谓气？请夫子发蒙解惑焉。

　　承气余盈闰之言而复问也。

　　岐伯曰：此上帝所秘，先师传之也。

　　天无言而四时成，此上帝所秘，惟古圣能阐明之，先师传之也。

　　帝曰：请遂言之。

　　遂，犹直也。

　　岐伯曰：五日谓之候，三候谓之气，六气谓之时，四时谓之岁，而各从其主治焉。

　　五日谓之候，如立春五日，东风解冻，次五日，蛰虫始振，后五日，鱼涉负冰者是也；三候谓之气，一月凡二气，三候十五日为一气也：六气谓之时，一月二气，三月，则六气而成时也；四时谓之岁，春夏秋冬四时，以成一岁也，一岁有一岁之主气，一时有一时之主气，而各从其主治焉。

　　五运相袭，而皆治之，终期之日，周而复始，时立气布，如环无端，候亦同法。

