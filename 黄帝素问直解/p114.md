<!-- { "loadSidebar": true } -->
　　足，死。脉气有余，形气不足，生。是以诊有大方，坐起有常，出入有行，以转神明，必清必静，

　　上观下观，司八正邪，别五中部，按脉动静，循尺滑涩寒温之意。视其大小，合之病能，逆从以得，

　　复知病名。诊可十全，不失人情。故诊之，或视息视意，故不失条

　　理，道甚明察，故能长久，不知此道，失经绝理，亡言妄期，此谓失道。

　　别，音逼。度，即上文五度、十度也。脉，即上文持诊之道也。度事上下，通天彻地也。脉事因格，有常有变也。是以度其形弱，脉其气虚，形气皆亏，故死。度其形气有余，脉其脉气不足，外余，内损，亦死。

　　脉其脉气有余，度其形气不足，内余，外损，故生。是以诊有大方。方，犹法也。其法不外度事脉事，度其坐起有常，出入有行，可以专心主之神明，更当必清必静，上观下观。司，主也，主八正之邪，以别五中之部，此度事上下之法也。按其脉之动静，循其尺肤之滑涩寒温，视其脉之大小，而合之病能，此脉事因格之法也。能度能脉，则逆从以得，复知病名，诊可十全而不失人情矣。故诊之之道，或视息，视息，脉之也；或视意，视意，度之也，脉之度之，故不失条理，道甚明察。如是，故能长久而不敝。若不知此道，则失经绝理，亡言妄期。亡言，无征之言也；妄期，妄与死生之期也。诚如是也，是谓失道。

　　卷之九

　　解精微论第八十一篇

　　纯粹之至曰精；幽渺之极曰微。阐明阴阳水火、神志悲泣，以及水所从生，涕所从出，神志水火之原。非寻常问答所及，故曰解精微。

　　黄帝在明堂，雷公请曰：臣受业、传之行教，以经论，从容形法，阴阳刺灸，汤药所滋，

　　行治有贤不肖，未必能十全。若先言悲哀喜怒，燥湿寒暑，阴阳妇女，请问其所以然者，卑贱富贵，

　　人之形体，所从群下，通使临事，以适道术，谨闻命矣。请闻有 愚仆漏之问。不在经者，欲闻其状。

　　，音 。雷公受传于帝，而帝教以经论，故曰臣受业，传之行，教以经论；其中有从容之形法，阴阳之刺灸，汤药之所滋。但行治有贤不肖，未必能十全。若先言悲哀喜怒之内伤，燥湿寒暑之外感，以及阴阳妇女之道，请问其所以然者，曾以卑贱富贵，论人之形体，所从群下，卑贱人也，通使临事，富贵人也，论人形体，以适道术，已于经论之中，谨闻命矣。今请问者，有 愚仆漏之问， 愚，则心不灵，仆漏，则体不具，与昔日在经之问不同。故曰不在经者，欲闻其状。

　　帝曰：大矣。

　　不在经者，欲闻其状，则于寻常形体之外，穷究靡遗，帝故大之。

　　公请问哭泣而泪不出者，若出而少涕，其故何也？

　　哭泣则泪出，泪出则多涕，有哭泣而泪不出者，有泪出而少涕者，与寻常之形气不同，公故问之。

　　帝曰：在经有也。

　　哀而泣出，在《灵枢·口问》论，有以明之。

　　复问不知水所从生，涕所从出也。

　　泪，水类也。涕，液类也。必知水所从生，涕所从生，故复问之。

　　帝曰：若问此者，无益于治也。工之所知，道之所在也。

　　水所从生，涕所从出，非 愚仆漏之比，故无益于治也，虽工之所欲知，而实道之所在也。道之所在，有如下文所云也。

　　夫心者，五脏之专精也，目者，其窍也，华色者，其荣也。是

　　以人有德也，则气和于目。有亡，忧知于色。是以悲哀则泣下，泣下，水所由生。

　　此言精水之气，从心气而外出也。五脏之精，心为之主。故夫心者，五脏之专精也。五脏之精，随心气而注于目，故目者，其窍也。五脏之精，随心气而荣于色，故华色者，其荣也。德，犹得也。是以人心有得也，则气和于目。目者其窍，此其验矣。亡，犹失也。人心有失，则忧知于色，华色者其荣，此其验矣。五脏之精，随心外出，是以心有悲哀，则泣下，泣下，则水所由生，以明泪水从目泣而生，目泣从心悲而出也。

　　水宗者，积水也。积水者，至阴也。至阴者，肾之精也。宗精

　　之水，所以不出者，是精持之也，辅之裹之。故水不行也。

　　此言肾精为水之主，肾精持之，而水不出也。宗，犹聚也。水之聚者，渐积而成，故曰水宗者，积水也。水积于下，其性阴柔，故曰积水者，至阴也。肾精为水之本，故曰至阴者，肾之精也。流行之水，则外出，宗精之水，则不出，故曰宗精之水，所以不出者，是精持之而不出也。持之者，乃辅之裹之，故水藏而不行也。

　　夫水之精为志，火之精为神。水火相感，神志俱悲，是以目之水生也。故谚有曰：心悲名曰

　　志悲。志与心精，共凑于目也。

　　承上文心动水行，肾持水藏之意，而言水火相感，神志俱悲，而后泪出也。故曰夫水之精为志。志，肾所主也。火之精为神；神，心所主也。若水火相感，神志俱悲，是以目之水生而为泪也。

　　故谚有曰：心悲名曰志悲。由此观之，则心志相通，而志与心精，共凑于目也。

　　是以俱悲，则神气传于心，精上，不传于志，而志独悲。故泣

　　出也。

　　上文心志相通，心悲名曰志悲，此言心不传志，而志独悲也，是以俱悲，则神气传于心。精上，即上文心悲名曰志悲，志与心精，共凑于目之谓也。然有心气不传于志，而志独悲者，志悲于内，故泣出也，以明目之生水，则泣出于外，肾志独悲，则泣出于内。由是，可以知水所从生矣。

　　泣涕者，脑也。脑者，阴也。髓者，骨之充也。故脑渗为涕。

　　志者，骨之主也。是以水流而涕从之者。其行类也。

　　此言心悲水流而涕从之，以明涕所从出也。凡人泣必有涕，而涕所从来，不同于泣，故曰泣而涕者脑也；脑为精髓之海，故脑者阴也，脑为髓海，髓居骨内，故髓者骨之充也。泣涕者脑也，故脑渗而为涕。髓者骨之充，而志者，又骨之主也，是以水流而涕必从之者，其行类也。

　　夫涕之与泣者，譬如人之兄弟，急则俱死；生则俱生。其志以

　　早悲，是以涕泣俱出而横行也。夫人涕泣俱出而相从者，所属之类也。

　　横，去声。此言志悲泣出而涕从之，类相感也。泣出必有涕，故夫涕之与泣者，譬如人之兄弟，急则俱死，生则俱生，是知涕与泣，同气并行矣。上文云，而志独悲，故泣出也，由此言之，其志以早悲，是以涕泣俱出而横行也。夫人涕泣俱出相从者，亦所属之类也。

　　雷公曰：大矣。请问人哭泣而泪不出者，若出而少涕，不从之何也？

　　公闻水所从生，涕所从出，神志悲泣之理，至精至微，实道之所在，非工之所知，故曰大矣。其始有哭泣而泪不出，出而少涕之问，帝曰在经有也，至此复请问人哭泣而泪不出者，若出而少涕，哭泣而泪涕不从之，何也？

　　帝曰：夫泣不出者，哭不悲也；不泣者，神不慈也；神不慈则

　　志不悲。阴阳相持，泣安能独来？

　　此言哭而悲，则泪出，哭而不悲，则泪不出也。目润曰泣；水下曰泪。夫人但目泣而泪不出者，由于哭之不悲也。但声哀哭而并不泣者，由于神之不慈也。慈者，心慈；悲者，志悲。故神不慈，则志不悲。心神持于上，肾志持于下。阴阳相持，则泣安能独来？由是而知哭泣与泪不出者，由于哭之不悲也。

　　夫志悲者，惋惋则冲阴。冲阴，则志去目。志去，则神不守精。精神去目，涕泣出也。

　　此言出而少涕者，由于志不冲阴也。上文云，脑者阴也。故曰夫志悲者，其内惋惋，惋惋，哀戚也；故惋惋，则志上冲于阴。冲阴，冲脑也。故冲阴，则肾志去目。去，犹出也。志出于目，则心藏之神，亦不守精。精，心精也。神不守精，则精神去目，而涕泣出也。由是而知志悲，则上冲于阴而为涕；不悲，则不冲阴而少涕矣。

　　且子独不诵不念夫经言乎？厥则目无所见。

　　《灵枢·口问》论云，液竭，则精不灌。精不灌，则目无所见，故曰，且子独不诵念夫经言乎？厥则目无所见，厥，犹极也。帝先云，在经有也。故于此引经言以明之。

　　夫人厥，则阳气并于上，阴气并于下。阳并于上，则火独光

　　也。阴并于下，则足寒。足寒则胀也。夫一水不胜五火，故目 盲。是以冲风泣下而不止。

　　承上文而言，夫人厥，则阳气独并于上，阴气独并于下；所谓阳并于上，乃惟阳无阴，则火独光也。所谓阴并于下，乃惟阴无阳，则足寒，足寒不已，则腹胀也。以明阴阳不和，而为厥也。若夫厥则目无所见者，阳并于上，而火独光，则三焦君相之火，皆上炎矣。阴并于下而足寒胀，则少阴肾脏之精，太阴脾脏之湿，皆逆于下，惟太阳膀胱之水，因阳气之并而上行，是太阳一水，不能胜三焦君相之五火，故目 盲。盲，目无见也。今曰 盲，是以冲风则泣下而不止，所以然者，膀胱足太阳之脉，起于目内 ，泣下不止，必至液竭，而目无所见也。此言冲风泣下，泣从外生，而非志悲之泣也。

　　夫风之中目也，阳气内守于精，是火气燔目，故见风则泣下

　　也。有以比之，夫火疾风生，乃能雨，此之类也。

　　中，去声。此复申明冲风泣下之义，言冲风泣下，犹之火疾风生而为雨也。夫风之中目也，目为阴精，兼有阳气，精守于内，阳充于外，是阳气内守于精，一水不胜五火，是火气燔目，目燔故见风则泣下也。有以比之，比夫火疾风生，乃能雨，即此火气燔目见风泣下之类也。

　　愚观上论七篇，词古义深，难于诠解，然久久玩索，得其精微，则奥旨自显。曩岁偶于友人斋头，见新刊《素问》一部，纸板甚精洁，名人为之序，其中篇什倒置，删削全文，末卷七篇，置之不录，谓词义不经，似属后人添赘，而非黄帝之文。噫，如是之人，妄论圣经，贻误后昆，良足悲已。不意今岁之秋，亦于友人斋头，见新刊《素问》一部，卷帙无多，似非全文，愚草草视之，但见汇集诸注，述其唾余间增己意，评论诸家，愚俱忘却，惟论张隐 集注云，大半出于同人之笔。愚观此言，不无叹惜。隐 注释，有《灵枢》、《素问》、《伤寒》，《金匮》诸书，皆以经解经，不杜撰，不剿袭，可谓着述超群，非常人思虑所能及。今为此言，盖因注解精深，不能探讨，第见开卷有诸同学之姓氏，注中有某人某人之语句，遂乘此隙，而云大半出于同人之笔也；愚鉴于此，是以同学高贤，及门诸弟，概不借光，庶免后人之口实耳。

　　
