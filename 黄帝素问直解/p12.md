<!-- { "loadSidebar": true } -->
　　甲乙之岁，土运治之，乙庚之岁，金运治之，丙辛之岁，水运治之，丁壬之岁，木运治之，戊癸之岁，火运治之，五运以次相袭，而一岁之中，各主时而皆治之。期，一岁也，至终一岁之日，则周而复始，时立气布，言一岁之中，四时立，节气布，更加环之无端也。候亦同法者，四时之岁，积候而成，与终期复始，同一法也。

　　故曰：不知年之所加，气之盛衰，虚实之所起，不可以为工矣。

　　此《灵枢·官针》篇之言，引之以明六气加临，而有盛衰虚实也。年之所加，随在泉之位，六气各有客气之相加也，气之盛衰，司天之气，有太过而盛，不及而衰也；虚实所起，因气之盛衰，而民病虚实，所由起也；必知此始为良工，如不知之，不可以为工矣。

　　帝曰：五运之始，如环无端，其太过不及何如？

　　承上文而问五运之周而复始，即如环无端，其运气有太过不及，则何如？

　　岐伯曰：五气更立，各有所胜，盛虚之变，此其常也。

　　更，平声。五运化气，更立其岁，甲己土胜，乙庚金胜，丙辛水胜，丁壬木胜，戊癸火胜，故各有所胜，其中有盛衰虚实之变，此岁气之常理也。

　　帝曰：平气何如？

　　无太过，无不及，谓之平气。

　　岐伯曰：无过者也。

　　无过，不愆常候也，无过，亦无不及矣。

　　帝曰：太过不及，奈何？

　　以盛虚之变为常，则太过不及，奈何？

　　岐伯曰：在经有也。

　　太过不及，为运气之常，故在经有也。此篇乃岁运六气之提纲，下经岁运诸大论，皆论太过不及，淫胜郁复之气。

　　帝曰：何谓所胜？

　　上文五气更立，各有所胜，乃五运化气，土金水木火相生，各主一岁，非胜克也，故复问之。

　　岐伯曰：春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其脏。

　　《金匮真言论》曰：春胜长夏，长夏胜冬，冬胜夏，夏胜秋，秋胜春，所谓四时之胜，盖四时者，五行也，故曰得五行时之胜，由此言之，各以五行四时之气，而命其脏。盖一岁之中，木火土金水，五行相生，以主四时之气，各以四时五行相生之气，而命其脏，其中即有相胜矣。命脏者，如春胜长夏，是肝木胜脾土也，余脏仿此。

　　帝曰：何以知其胜？

　　五行四时之胜，何以知之？

　　岐伯曰：求其至也，皆归始春。

　　五运主岁，六气主时，求其主时之气至也，皆归于始春之初气，六元正纪大论云，六气者，常以正月朔日平旦视之，睹其位而知其所在也。

　　未至而至，此谓太过，则薄所不胜，而乘所胜也，命曰气淫不分，邪僻内生，工不能禁。

　　未至而至，气候未至，主时之气先至也。故此谓太过，太过则薄所不胜，而乘所胜也，薄所不胜，则制我者，而我薄之，寡于畏矣，乘所胜，则我制者而我乘之，亢则害矣，命曰气淫不分，言主气淫纵太过，正气混淆不分别也，五脏应四时，气淫不分，则邪僻内生，发为民病，工不能禁。

　　至而不至，此谓不及，则所胜妄行，而所生受病，所不胜薄之也，命曰气迫。

　　至而不至，气候已至，主时之气未至也。故此谓不及，不及则所胜妄行，如木气不及，则我胜之土气妄行矣，所生受病，则生我之水气受病矣，所不胜薄之，则我不胜之金气，薄而侮之矣。命曰气迫，言主气不及，则所胜所生所不胜之气，交相逼迫而为病也。

　　所谓求其至者，气至之时也。谨候其时，气可与期，失时反

　　候，五治不分，邪僻内生，工不能禁也。

　　申明所谓求其至者，乃四时气至之时，不但始春为然，谨候其春夏秋冬之时，则主时之六气，可与相期，若未至而至，至而不至，皆失时反候，则五行之主治不分，致邪僻内生，发为民病，工不能禁也。此复申明四时气候，各有主气，不必始春为然，所以补上文未尽之意。

　　帝曰：有不袭乎？

　　四时六气，始于厥阴，终于太阳，相为承袭，即五运相袭而皆治之之义，故复问，有不袭乎？

　　岐伯曰：苍天之气，不得无常也，气之不袭，是谓非常，非常则变矣。

　　苍天之气，不得无常，若主时之气，不相承袭，是谓非常，非常则变异而灾怪矣。

　　帝曰：非常而变奈何？

　　非常则变，其变无穷，故复问之。

　　岐伯曰：变至则病，所胜则微，所不胜则甚，因而重感于邪，

　　则死矣。故非其时，则微，当其时则甚也。

　　重，平声。变至则病，病有微甚，如风木之气，变为骤注，则有土湿之病，木能胜土，为病则微，如风木之气，变为肃杀，则有燥金之病，土不胜金，为病则甚，斯时而重感于邪，则死矣。故变气之至，非其克我之时，则病微，当其克我之时，则病甚也。

　　帝曰：善。余闻气合而有形，因变以正名，天地之运，阴阳之化，其于万物，孰少孰多，可得闻乎？

　　非常而变，即以胜相加之义，帝故善之，气合而有形，有形之体，本于无形之气也，因变以正名，命名之正，因于物极之变也，天地之气运，阴阳之变化，其于草木昆虫之万物，有禀四时五行之一二气者，有禀四时五行之二三气者，有禀四时五行之全气者，其气孰少孰多，可得闻乎。

　　岐伯曰：悉乎哉问也，天至广，不可度，地至大，不可量，大

　　神灵问，请陈其方。

　　度，入声：量，平声。天体至广不可以度度之，地里至大，不可以量量之，天地阴阳万物诚大哉，神灵之问，请陈其方。方，略也。

　　草生五色，五色之变，不可胜视，草生五味，五味之美，不可胜极，嗜欲不同，各有所通。

　　胜，平声。竹类甚繁，有色有味。竹生五色，而万物莫不有色，故五色之变，不可胜视；竹生五味，而万物莫不有味，故五味之美，不可胜极；人之嗜欲不同，色味各有所通，盖五色通于神气，五味通于形藏也。

　　天食人以五气，地食人以五味。

　　食，音饲。气为阳，主天，故天食人以五气；味为阴，阴主地，故地食人以五味，

　　五气入鼻，藏于心肺，上使五色修明，音声能彰，五味入口，藏于肠胃，味有所藏，以

　　养五气，气和而生，津液相成，神乃自生。

　　藏，如字，下封藏同。气无形，故五气入鼻，气为阳，故藏于心肺，心荣色华于面，故上使五色修明，肺主气，出音声，故音声能彰，此气为阳而上通于神气也。味有形，故五味入口，味为阴，故藏于肠胃，味有所藏，以养五脏之气，气和而生，则有形之津液相成，津液相成，则神乃自生，此味为阴通于形藏，而复为神气之所资生也。

　　帝曰：藏象何如？

　　形藏四，神藏五，其象何如？

　　岐伯曰：心者，生之本，神之变也，其华在面，其充在血脉，为阳中之太阳，通于夏气。

　　心者，身之主，故为生之本，心藏神以应万事，故为神之变也，心合脉，其荣色，故其华在面，其充在血脉，心属夏火，故为阳中之太阳，通于夏气。

　　肺者，气之本，魄之处也，其华在毛，其充在皮，为阳中之太

　　阴，通于秋气。

　　肺者，脏之盖，受朝百脉，故为气之本，肺主气，而藏魄，故为魄之处也，肺合皮，其荣毛，故其华在毛，其充在皮，肺属秋金，故为阳中之太阴，通于秋气。

　　肾者，主蛰封藏之本，精之处也，其华在发，其充在骨，为阴中之少阴，通于冬气。

　　肾者，受藏五脏六腑之精，如蛰虫周密，故主蛰封藏之本，而为精之处也，肾合骨，其荣发，故其华在发，其充在骨，肾属冬水，故为阴中之少阴，通于冬气。

　　肝者，罢极之本，魂之居也，其华在爪，其充在筋，以生血气，其味酸，其色苍，此为

　　阴中之少阳，通于春气。

　　罢，作 。阴中，旧本讹阳中，今改正。肝者，将军之官，如熊 之任劳，故为 极之本。肝藏魂，故魂之居也，肝合筋，其荣爪，故其华在爪，其充在筋，华爪充筋，血气乃行，故以生血气，酸，肝味，苍，肝色也，肝属春木，故为阴中之少阳，通于春气。

　　脾者，仓廪之本，荣之居也，其华在唇四白，其充在肌，其味甘，其色黄，此至阴之类，通于土气。

　　旧本混入下段，今改正。唇，音纯，即口唇，余篇仿此。《灵兰秘典论》云脾胃者，仓廪之官，故脾者，仓廪之本，消化水谷，谷消则脉道乃行，水化则其血乃成，故荣之居也，脾合肉，其荣唇，故其华在唇四白，四白，口四际之白肉也。肌，亦肉也，故其充在肌，甘，脾味，黄，脾色也，脾乃阴中之至阴，故为至阴之类，通于土气。此申明藏象，而为神藏五者如此。

　　胃，大肠，小肠，三焦。膀胱，名曰器，能化糟粕，转味而入出者也。

　　形藏四，胃、大肠、小肠、膀胱也，四者皆藏有形之物，故名曰器，又言三焦者，肠胃膀胱，皆三焦之所主也，《灵枢·荣卫生会》论云，上焦出于胃上口，中焦亦并胃中，下焦别回肠，注于膀胱，而渗入焉，故水谷者，常并居于胃中，成糟粕而俱下于大肠，而成下焦，是上中下三焦之气，能化肠胃之糟粕，转味而入于肠胃，出于前后二阴者也，此申明形藏四，而禀气三焦者如此。

　　凡十一脏取决于胆也。

　　腑能藏物，亦谓之藏。胆为中正之官，决断所出，胆气升，则脏腑之气皆升，故凡十一脏，取决于胆也，上文五脏五腑，今云十一脏，包络与心相合也。

　　故人迎一盛，病在少阳，二盛病在太阳，三盛病在阳明，四盛以上，为格阳。

　　有形之脏腑经脉，合无形之三阳三阴，三阳主六腑，六腑以胃为本，故人迎之脉，以候三阳，人迎，结喉两旁之胃脉也，经脉论云，胃足阳明之脉，下人迎，故人迎一盛，病在少阳，少阳胆与三焦也，二盛病在太阳，太阳膀胱小肠也，三盛，病在阳明，阳明胃与大肠也，四盛以上为格阳，格阳者，终始篇所谓溢阳为外格也，此以人迎胃脉，而候三阳之六腑也。

　　寸口一盛，病在厥阴，二盛病在少阴，三盛病在太阴，四盛以上，为关阴。

