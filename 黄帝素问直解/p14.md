<!-- { "loadSidebar": true } -->
　　别，音逼。脉有阴阳，大为阳，小为阴，滑为阳，涩为阴，浮为阳，沉为阴。夫脉之大小滑涩浮沉，可以指按而别之。脉之阴阳，内合五脏，五脏阴阳之脉象，亦可以大小滑涩浮沉而类推之。

　　如浮大为心肺，沉涩为肝肾，滑为脾脉者是也。五脏合五行，五音五色亦可以微诊，可以目察。能合色脉而共诊之，可以万全。色脉共诊，有如下文所云也。

　　赤脉之至也，喘而坚，诊曰，有积气在中，时害于食，名曰心痹，得之外疾，思虑而心虚，故邪从之。

　　赤，心色也，赤脉，合色脉以为诊也。喘而坚，脉体急疾而牢实也，诊其色脉如是，则曰有积气在中，时害于食而不能食，病名曰心痹。心痹，心气闭而不舒也。盖积气非心脏之本病，故得之外疾，乃思虑而心虚，故邪从之而致心痹也。

　　白脉之至也，喘而浮，上虚下实，惊，有积气在胸中，喘而虚，名曰肺痹。寒热，得之醉，而使内也。

　　白，肺色也，白脉，合色脉以为诊也。喘而浮，脉体急疾而上浮也，上虚下实，言脉喘而浮，则有上虚下实之病。惊，上虚病也。有积气在胸中，下实病也。又曰喘而虚者，言脉喘而浮，则喘而虚也。此病名曰肺痹，而有皮毛之寒热，盖惊积，非肺脏之本病，故得之醉，而使邪气之内入也。

　　青脉之至也，长而左右弹，有积气在心下支 ，名曰肝痹，得

　　之寒湿，与疝同法，腰疼足清头痛。

　　弹平声。青，肝色也，青脉，合色脉以为诊也，长而左右弹，脉体有余，左右两手之脉，如弦之弹指也。此有积气在心下支 ，心下，膈也、支 ，左右胁肋，乃肝脉之循行也，故病名曰肝痹，盖积气非肝脏之本病，故得之外感寒湿，疝病本于寒湿，故与疝同法，寒湿为病，则腰痛足清头痛，而致肝脏之病也，

　　黄脉之至也，大而虚，有积气在腹中，有厥气，名曰厥疝，女子同法，得之疾，使四肢汗出当风。

　　黄，脾色也，黄脉，合色脉以为诊也，大而虚，脉体张大而空虚也，此有积气在腹中，腹中，脾部也，有厥气，乃土受木克，土气厥逆而不达也，土受木克，故不名曰脾痹，名曰厥疝。疝，肝病也。女子同法者，女子无疝。肝木乘脾之法，则同也。夫厥疝非脾脏之本病，故得之疾，犹言得之外疾，使四肢汗出当风，以致脾脏之病也。

　　黑脉之至也，上坚而大，有积气在小腹与阴。名曰肾痹。得之沐浴清水，而卧。

　　黑，肾色也。黑脉，合色脉以为诊也。上坚而大，坚大之脉，上浮而不沉也，此有积气在小腹与阴。

　　小腹者，肾之部，前阴者，肾之窍，故病名曰肾痹。夫积气非肾脏之本病，故得之沐浴于清水中，水气未散，而即卧之所致也，此以五脏色脉，诊五脏之病，如是以诊，可以万全矣。

　　凡相五色之奇脉，面黄目青，面黄目赤、面黄目白，面黄目黑者，皆不死也。

　　相，去声。奇，音箕。奇，阳也。以色为脉，故曰奇脉。凡相五色之奇脉，但以目视，不必手诊。

　　目青目赤目白目黑，皆有面黄中土之色，是有胃气，故皆不死。

　　面青目赤，面赤目白、面青目黑，面黑目白，面赤目青，皆死也。

　　面无中土之黄色，若面青面赤面黑而兼目赤目白目黑目青，皆死也。既曰面青目赤，又曰面青目黑者，言面青目赤为不宜，面青目黑亦不宜。引而伸之，青白皆不宜也，既曰面赤目白，又曰面赤目青者，言面赤目白为不宜，面赤目青亦不宜。引而伸之，赤黑皆不宜也。夫面青面赤如是，则面白面黑皆如是，此书不尽言，言不尽意，所以申明面无中土之黄色，则死，是以色脉而知其死生也。此一节言诊色脉而知五脏之病，及于死生，以终五脏生成之义。

　　卷之二

　　五脏别论第十一篇

　　此承上编五脏生成，而复论五脏之别也，肝心脾肺肾，五脏之正也。脑髓骨脉胆女子胞，五脏之别也。

　　方术之士，五脏安和，更从事于脑髓肠胃之间，因脑髓而及于骨脉胆女子胞，六者为脏，因肠胃而及于三焦膀胱，五者为腑，脏本有五，今举其六，腑本有六，今举其五，五脏藏精气，而脑髓为精气之主，六腑化水谷，而肠胃为水谷之主，因方士之所尚而推论之，以为五脏之别也。

　　黄帝问曰：余闻方士，或以脑髓为脏，或以肠胃为脏，或以为腑，敢问更相反，皆自

　　谓是，不知其道，愿闻其说。

　　更，平声。方士，方术之士也。脑，头脑。髓，周身骨髓也。方术之士，修炼形身，营运精气，五脏无病，复蒸养脑髓，清澈肠胃，故问方士，或有以脑髓为脏者，或有以肠胃为脏者，或有以脑髓肠胃为腑者，方士之中，更易其说，彼此相反，皆自谓是，余不知方士之道，愿闻其说。

　　岐伯对曰：脑、髓、骨、脉、胆、女子胞，此六者地气之所生也，皆藏于阴而象于地，故藏而

　　不泻，名曰奇恒之府。

　　藏，如字。下除五脏余藏俱如字。方术之士，上通泥丸，薰灌脑髓，下养精血，以成胎息，故脑髓骨脉胆女子胞，此六者，藏精藏血，胎息孕育，犹之地气之所生也，六者皆藏于阴，而象于地，故藏而不泻，此脑髓骨脉胆女子胞六者，所以名脏也，或以为腑，亦不如六腑之传化，是名曰奇恒之府。奇，异也。恒，常也。言异于常腑也。此方士以脑髓为脏，而或以为腑也。

　　夫胃大肠小肠三焦膀胱，此五者，天气之所生也。其气象天，故泻而不藏。此受五脏浊气，

　　名曰传化之府，此不能久留，输泻者也。

　　方术之士，炼液漱津，洗涤肠胃，又以肠胃为脏。夫胃大肠小肠以及三焦膀胱，此五者，传导水谷，变化而出，犹之天气之所生也，从上而下，故其气象天，从上而下，故泻而不藏，若以为藏，此受五脏浊气，受而不藏者也。若以为腑，则名曰传化之府，此虽受浊，不能久留。传化之府，则输泻者也。此方士以肠胃为脏，而或以为腑也。

　　魄门亦为五脏使，水谷不得久藏。所谓五脏者，藏精气而不泻也，故满而不能实。六腑者，传

　　化物而不藏，故实而不能满也。所以然者，水谷入口，则胃实而肠虚。食下，则肠实而胃虚。故曰实

　　而不满，满而不实也。

　　使，去声。魄门，大肠之肛门也，大肠为肺腑，故名魄门。六腑为五脏之输泻，而魄门亦为五脏使。

　　既为五脏使，则肠胃之水谷，不得久藏，是魄门合脏腑而总为之传使也，申明所谓五脏者，藏精气之凝结，而不输泻也。但藏精气，无有糟粕，故满而不能实。若六腑者，传化食物，输泻不藏，故实而不能满也。盖凝结之精气充足，则曰满，饮食之糟粕充足则曰实。又申明六腑之所以实而不满，五脏之所以满而不实者，水谷入口，则胃实而肠虚，食已而下，则肠实而胃虚，故曰六腑实而不满，五脏满而不实也。

　　此一节，言脑髓肠胃之所以为脏为腑，五脏精气之满，六腑水谷之实，皆脑髓肠胃之所主也。

　　帝曰：气口何以独为五脏主。

　　气口，两手寸口之肺脉也。魄门为五脏使，气口为五脏主，帝欲彰明其义，故以为问。

　　岐伯曰：胃者，水谷之海，六腑之大源也。五味入口，藏于胃，以养五脏气，气口亦太阴也。

　　是以五脏六腑之气味，皆出于胃，变见于气口，故五气入鼻，藏于心肺，心肺有病，而鼻为之不利也。

　　见，音现。为去声。水谷入胃，脉道乃行，故胃者水谷之海，乃六腑之大源也。凡五味入口，皆藏于胃，籍足太阴脾气之转输，以养五脏气，今气口为五脏主，以气口肺脉，亦太阴也。是以五脏六腑之气味，始则五味入口，藏于胃，继则脾气转输，气味皆出于胃，循经脉而变见于气口，脉道之行，本于胃之气味，由下而上，故五脏之气入鼻，从心而肺，故曰藏于心肺，如心肺有病，而鼻窍为之不利也。所以申明足太阴主五脏之味，手太阴主五脏之气，气口，所以为五脏主也，

　　凡治病必察其下，适其脉，观其志意，与其病也。拘于鬼神者，不可与言至德。恶于针石者，不

　　可与言至巧，病不许治者，病必不治，治之无功矣。

　　恶，去声。此结上文之义，魄门为五脏使，故凡治病必察其下，察其大便之通闭也。气口为五脏主，故凡治病必适其脉，调适其气口之脉象也。更当观其志意之尚方术，与不尚方术，与其病可治与不可治也。

　　若尚方术，而拘于鬼神者，神道设教，不可与言天人之至德，尚方术而恶于针石者，自以为是，不可与言砭刺之至巧。凡此拘鬼神，恶针石，是有病而不许治也。病不许治者，其病必归不治，虽治之亦无功矣。

　　此一节，承上文魄门为五脏使，因论气口为五脏主，故当察其下，适其脉，而方士不可与有为也。

　　卷之二

　　异法方宜论第十二篇

　　异法者，一病而治各不同，有砭石毒药灸 微针导引诸法也。方宜者，东方砭石，西方毒药，北方灸 ，南方微针，中央导引也。圣人杂合以治，用各不同，五方之病，皆得其宜，故曰异法方宜。

　　黄帝问曰：医之治病也，一病而治各不同，皆愈何也？

　　即异法方宜之义。

　　岐伯对曰：地势使然也，故东方之域，天地之所始生也。鱼盐之地，海滨傍水，其民食鱼而嗜咸，

　　皆安其处，美其食。鱼者，使人热中，盐者，胜血，故其民皆黑色疏理，其病皆为痈疡。其治宜

　　砭石，故砭石者，亦从东方来。

　　砭，音边，余篇同。五方地势不同，致使为病各异，故东方之域，天地之所始生也。东方有鱼盐之利，故曰鱼盐之地。盐出海滨，鱼生水中，故曰海滨傍水。鱼盐之地，故其民食鱼而嗜咸。地虽傍水，而皆安其处，食鱼嗜咸，而皆美其食。鱼性善动，不为水寒，故多食鱼者，使人热中，盐性味咸，物着坚凝，故多食盐者，咸味胜血。傍水嗜咸，故其民皆黑色。热中胜血，故其民皆疏理。疏理，血弱而腠理空疏也，其病皆为痈疡。疏理之所致也，其治宜砭石，以石为针，所以治痈疡也。夫用砭石之治，是从东方而遍及于宇内，故砭石者，亦从东方来。

　　西方者，金玉之域，沙石之处，天地之所收引也。其民陵居而多风，水土刚强，其民不衣而祸

　　荐，其民华实而脂肥，故邪不能伤其形体。其病生于内，其治宜毒药，故毒药者，亦从西方来。

