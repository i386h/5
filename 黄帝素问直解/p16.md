<!-- { "loadSidebar": true } -->
　　《六元正纪大论》云，岁半之前，天气主之；岁半之后，地气主之。稻米夏长秋成，此得天地之和。

　　天体至高，地体至下，得天地之和，便得高下之宜。故稻米之质，能至完也。稻薪深秋而刈，色白似金，其时天气收，地气肃，伐取得时，故稻薪之质，能至坚也。

　　帝曰：上古圣人，作汤液醪醴，为而不用，何也？

　　汤液醪醴，古圣作之，为而不用，其故何也？

　　岐伯曰：自古圣人之作汤液醪醴者，以为备耳。夫上古作汤液，故为而弗服也。中古之世，

　　道德稍衰，邪气时至，服之万全。

　　古圣作汤液醪醴，以备不虞。夫上古之世，恬 虚无，真气从之，故为而弗服也。中古之世，道德稍衰，真气不从，邪气时至，故汤液醪醴，有病服之，可以万全。

　　帝曰：今之世，不必已，何也？

　　服之万全，其病必已。当今之世，服汤液醪醴，病不必已，其故何也。

　　岐伯曰：当今之世，必齐毒药攻其中， 石针艾治其外也。

　　当今之世，忧患缘其内，苦形伤其外，故必齐毒药攻其中， 石针艾治其外，但用汤液醪醴无裨也。

　　帝曰：形敝血尽，而功不立者何？

　　汤液、醪醴、毒药、针艾，并用而病不愈，直至形敝血尽，而功不立者何？

　　岐伯曰：神不使也。

　　使，去声，下同。人之一身，神气游行，内外传使，功不立者，神不使也。

　　帝曰：何谓神不使？

　　神气在内，何谓不使？

　　岐伯曰：针石道也，精神不进，志意不治，故病不可愈。

　　针石之为道也，工之精神，与病之精神，工之志意，与病之志意，两相合也。今工之精神不进，志意不治，工与病违，故病不可愈。此工失其神，不相使也。

　　今精坏神去，荣卫不可复收，何者？嗜欲无穷，而忧患不止，

　　精气弛坏，荣泣卫除，故神去之，而病不愈也。

　　泣，作涩。今时之人，精坏神去，则荣卫不可复收。何以精坏神去，盖嗜欲无穷，而忧患不止也。

　　夫嗜欲无穷，则精气弛坏，忧患不止，则荣涩卫除。精气弛坏，荣涩卫除，故神去之，而病不愈也。此病失其神，不相使也。此一节，言汤液醪醴不能治病者，神去而不相使也。所以今时不得同于中古，而大远于上古也。

　　帝曰：夫病之始生也，极微极精，必先入结于皮肤，今良工皆称曰病成，名曰逆。则针石不能

　　治，良药不能及也。今良工皆得其法，守其数，亲戚兄弟远近，音声日闻于耳，五色日见于目，而病

　　不愈者，亦何暇不早乎？

　　病至不愈，病形已成，若夫病之始生也。起于极微极精，微犹轻也，精犹细也。必先入结于皮肤之毫毛，今良工治之，皆称曰病成，名之曰逆。则虽针石不能为治，则虽良药不能相及也。且今之良工，皆得其治病之法，守其常变之数，病者非亲戚则兄弟。亲戚兄弟或相疏而远，或相亲而近，其音声可以日闻于耳，五色可以日见于目，而病至不愈者，亦何其闲暇之甚，而不早为之计，以至病成而逆乎。

　　岐伯曰：病为本，工为标，标本不得，邪气不服，此之谓也。

　　病之始生，虽起于微，然有可治者；有不可治者，人身有病，则病为本，医工治之，则工为标。

　　标本相得，则病可愈。标本不得，邪气则不服。邪气不服，是以不愈。即此始结皮肤，而病不愈之谓也。所以申明病虽始生，治之而不愈也。

　　帝曰：其有不从毫毛而生，五脏阳已竭也。津液充郭，其魄独居，精孤于内，气耗于外，形不可

　　与衣相保，此四极急而动中，是气拒于内，而形弛于外，治之奈何？

　　郭，廓同。廓，空廓。四极，即四肢。急，胀急也。病生皮肤，即不能治，其有不从毫毛而生，则五脏之阳已竭也。津液充塞于空廓之间，为凝聚胀满之病。肺藏魄，为五脏之长，通调水道，下输四布，其魄独居，不能下输四布矣。肺主气，肾藏精，精气相交，今精孤于内，气耗于外，水天上下，不相通矣。形不可与衣相保者，形体浮肿不可与衣相为保合也，形不保衣，此四肢所以胀急，而喘动于中，是水气拒格于内，形体废弛于外，内外相失，阴阳不和，治之奈何？

　　岐伯曰：平治于权衡，去宛陈 ，微动器极，温衣，缪刺其处，以复其形。开鬼门，洁净

　　府，精以时服。五阳已布，疏涤五脏，故精自生，形自盛，骨肉相保，巨气乃平。

　　缪，平声，余篇仿此。权，秤锤也。衡，平也。腐秽充塞，五脏不和，故当平治于权衡。如秤物而得其平也。宛，积也。陈，久也。 ，腐也。去宛陈 ，谓津液充廓，则去其积久之腐秽，以平之也。微动四极，乃助其阳热之气，使四肢温和，而微动也。谓四极急而动中，则微动，四极以和之也。温衣，缪刺其处，以复其形，乃温浓其衣，左右交刺，以复其自然之形体也。谓形不与衣相保，则温衣缪刺以复其形也。开鬼门，乃开发毛腠而汗出也。洁净府，乃小便利而中渎之府清洁也。谓其魄独居，则开鬼门、洁净府，使肺魄外达于皮毛，下通于净府也。精以时服，五阳已布，乃肺气通调，则肾脏之精亦以时服。

　　不致孤精于内，气耗于外矣，肺气通调，则五脏之阳亦已输布，不致五脏之阳已竭矣。凡此施治，所以疏涤五脏也。五脏疏涤，则正气来复，故精自生，形自盛，骨肉相保，而巨气乃平，始之气拒于内，而形弛于外者，至此则内外安和，形气调摄矣，所以申明病干五脏，治之而可愈也。

　　帝曰：善。

　　病生皮肤，标本不得，即不能治。病干五脏，平其权衡，犹为可治，轻重死生，神变莫测，故帝曰善。

　　此一节言暮世之病，与古不同，精神志意无所施也。

　　卷之二

　　玉版论要论第十五篇

　　玉版，着之玉版也；论要，论色脉之大要也。色脉大要，以神为主。故首言神，次言色言脉，而论要毕矣。

　　黄帝问曰：余闻揆度奇恒，所指不同，用之奈何？

　　度，入声，下同。奇，异也。恒，常也。奇恒，异于恒常之病也。帝问揆度奇恒，所指不同，于十二经脉之循行，余欲用之以为治奈何？

　　岐伯对曰：揆度者，度病之浅深也，奇恒者，言奇病也。请言道之至数。

　　度病之浅深而为揆度，奇病而为奇恒，所指虽有不同，然道之至数，请得言之。

　　五色脉变，揆度奇恒，道在于一，神转不回，回则不转，乃失其机。

　　道之圣数，有色有脉，五色与脉，其变无常，以五色脉变，而揆度于奇恒，则用之之道，惟在于一。一者神也，色脉本神气以营运，左旋右转而不回。若回则不能旋转，乃失其营运之机。

　　至数之要，迫近以微，着之玉版，命曰合玉机。

　　请言道之至数，其至数之要，迫近而在于色脉，以微而在于神机，色脉神机，可以着之玉版。合玉衡旋转之机，故命曰合玉机。着之玉版，则为玉版论要。合玉机，则为玉机真脏。帝闻岐伯之言，其后复有玉机真脏之论。此言色脉，以神为主，神机合玉机，所以着之玉版也。

　　容色见上下左右，各在其要。

　　在，察也。所谓色变者，面容之色，见于上下左右，当各察其浅深顺逆之要。

　　其色见浅者，汤液主治，十日已。

　　色浅，乃微青微黄微赤微白微黑也。色浅则病亦浅，故以汤液主治。汤液者，五谷之汤液，十日已者，十干之天气周，而病可已，即移精变气论，所谓汤液十日，以去八风五痹之病者是也。

　　其见深者，必齐主治，二十一日已。

　　色深则病亦深，故其见深者，必齐毒药主治。齐，合也。即汤液醪醴论所谓必齐毒药攻其中者是也。

　　二十日，则十干再周，二十一日，再周环复，其病可已。

　　其见大深者，醪酒主治，百日已。

　　色大深，则病亦大深，故其见大深者，醪酒主治，醪酒乃熟谷之液，其性 悍滑疾，营运荣卫，通调经脉，故百日病已，百日则十干十周，气机大复也。

　　色夭面脱，不治，百日尽已，脉短气绝，死。病温虚甚，死。

　　颜色夭而面容脱，其病不治，至百日尽已。尽已，气血皆终也。若兼脉短气绝，即死。病温虚甚亦死，不能期之百日矣。

　　色见上下左右，各在其要，上为逆，下为从。

　　色，容色也，申明容色见上下左右，各在其要者。《灵枢·五色》论云，其色上行者，病益甚。

　　故上为逆。其色下行，如云彻散者，病方已，故下为从。

　　女子右为逆，左为从；男子左为逆，右为从。

　　女子为阴，经脉之气，右旋左转，故病色见于右为逆，见于左则从而散，故为从。男子为阳，经脉之气，左旋右转，故病色见于左，为逆；见于右，则从右而散，故为从。

　　易，重阳死，重阴死。

　　重，平声。易，交易也，女子左为从，男子右为从者，女为阴而从阳，男为阳而从阴，乃阴阳交易之道也。女子右为逆，男子左为逆者，女为阴，右亦为阴，男为阳，左亦为阳，乃重阳死，重阴死之义也。

　　阴阳反他，治在权衡相夺，奇恒事也，揆度事也。

　　阴阳相得则顺，反他则逆。若阴阳反他，则治之之法，在于权衡相夺。权衡者，得其平也。相夺者，夺其逆于右者从左，逆于左者从右。如汤液主治，必齐主治，醪酒主治，皆权衡相夺之义。夫阴阳反他，乃奇恒事也。治在权衡相夺，乃揆度事也。此举色之大要，而有死生也。

　　搏脉痹 ，寒热之交。

　　所谓脉变者，正气与邪气相持，则为搏脉，病干形体，则为痹为 ，病干气机，则为寒热之交。

　　脉孤，为消气；虚泄，为夺血。孤为逆，虚为从。

　　脉者，气血之先，脉孤则阳气内损，故为消气。孤，谓弦钩毛石，少胃气也。脉虚泄，则阴血内亏，故为夺血。虚泄，谓脉气内虚，不鼓动也。脉孤而无胃气，则真元内脱，故为逆，虚泄而少血液，则血可渐生，故为从。

　　行奇恒之法，以太阴始。

　　人有奇恒之病，而揆度其脉，是行奇恒之法也。行奇恒之法，不离人身经脉之常，故以太阴始，肺手太阴之脉，为十二经脉之首，始于寅肺，终于丑肝，故当以之为始。

　　行所不胜曰逆，逆则死。行所胜曰从，从则活。

　　克我者，为所不胜，行所不胜，则有病之经脉受克，故曰逆，逆则死。我克者，为所胜，行所胜，则有病之经脉气盛，故曰从，从则活。

　　八风四时之胜，终而复始，逆行一过，不复可数。

