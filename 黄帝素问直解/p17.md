<!-- { "loadSidebar": true } -->
　　数，上声。八方之风，主于四时，各有所胜，如东风主春木而胜土；南风主夏火而胜金；西风主秋金而胜木，北风主冬水而胜火；四隅应中土而胜水。八风四时之胜，各主其时，循环无端，故终而复始。一岁之中，木火土金水，以次相生，若逆行一过则相生不次，故不复可数，而生气或几乎息矣。此举脉之大要，而有死生也。

　　论要毕矣。

　　总结上文，合神机色脉论要毕矣。

　　卷之二

　　诊要经终论第十六篇

　　诊视之要，在于经脉。春夏秋冬，各有所刺，所以治其经脉也。不知者，反之所以伤其经脉也；十二经脉之败，乃经脉之终也，故曰诊要经终也。

　　黄帝问曰：诊要何如？

　　此问诊要，下问经终，故以名篇。

　　岐伯对曰：正月二月，天气始方，地气始发，人气在肝。

　　方，犹位也。正月二月天气从阴而阳，故天气始位。地气从下而上，故地气始发。肝主春木，故人气在肝。

　　三月四月，天气正方，地气定发，人气在脾。

　　三月四月，天气由东而南，始正其位，故天气正方，地气由生而长，发无余蕴，故地气定发。土生万物，于人为脾，故人气在脾。

　　五月六月，天气盛，地气高，人气在头。

　　五月六月，天暑地炎，天暑故天气盛。地炎故地气高。谓气机上而不下也，人气在头，亦上而不下之谓也。

　　七月八月，阴气始杀，人气在肺。

　　春夏为阳，秋冬为阴。七月八月，天地之气自阳而始阴，故阴气始有肃杀之意。肺主秋金，故人气在肺。

　　九月十月，阴气始冰，地气始闭，人气在心。

　　九月十日，自秋而冬，阴气凝聚，始有作冰之意。地气收敛，始有闭藏之机。人气在心合于手少阴也。

　　十一月十二月，冰复，地气合，人气在肾。

　　复，犹伏也。十一月十二月，水冰气状，故冰伏。地气归藏，故地气合，肾水之气主于冬，故人气在肾，合于足少阴也。

　　故春刺散俞，及与分理，血出而止，甚者传气，间者环也。

　　散，上声。间，去声，下俱同。散俞，络脉之俞也。分理，分肉之腠理也。春气始生，故春刺络脉之散俞及与分肉之腠理间。血出则经络通而止针。如病甚者，当深取而传导其气，若虚实相间者，以针传气，而即环转也。

　　夏刺络俞，见血而止，尽气闭环，痛病必下。

　　终俞，孙络之俞也。夏气开张，故浅刺络俞，微见其血而止针，若尽传其气，反闭其环转之机，而痛病必下人矣。

　　秋刺皮肤，循理上下同法，神变而止。

　　秋时人气在肺，肺主皮肤，故秋刺皮肤，气机始收。故循皮肤之纹理而刺之，或刺上，或刺下，皆同于皮肤循理之法。故上下同法，若气机环转，则神气内变，而止针。

　　冬刺俞窍于分理，甚者直下，间者散下。

　　俞窍乃俞穴之窍，冬气闭藏，其刺宜深，故冬刺俞穴之窍。在于窍之分理，病甚者，循俞直下，虚实相间者，循经散下。

　　春夏秋冬，各有所刺，法其所在。

　　总结上文之意。上文春夏秋冬，人气各有所在。春夏秋冬，浅深各有所刺。此言春夏秋冬，各有所刺，即法其人气之所在，以为刺也。

　　春刺夏分，脉乱气微，入淫骨髓，病不能愈，令人不嗜食，又且少气。

　　分去声，下同。春夏秋冬各有所刺，若春刺夏分，必气妄伤，心合脉，故脉乱，脉乱则气无所附，故气微。脉乱气微，邪反内入，故入淫骨髓，而春病不能愈。夫脉乱必令人不嗜食。盖食气入胃，浊气归心，淫精于脉也，不但气微，又且少气。

　　春刺秋分，筋挛逆气，环为咳嗽，病不愈，令人时惊，又且哭。

　　春到秋分，肺气妄伤。筋挛，肝病也。筋挛逆气，肝病而逆于肺也。肝病逆肺，故转为咳嗽，环犹转也，春刺秋分，故夏病不愈。东方肝木，其病发惊骇，故令人时惊。肝藏魂，肺藏魄，魂魄不安，故又且邪哭。

　　春刺冬分，邪气着藏，令人胀，病不愈，又且欲言语。

　　着，旧本讹着，今改，下缴着同，藏如字。春刺冬分，肾气妄伤，肾主冬藏，故邪气着藏。水寒为病，故令人胀。刺失其宜，故春病不愈，言为心声，又且欲言语，不但病足少阴，兼病手少阴也，凡此皆春刺之失也。

　　夏刺春分，病不愈，令人懈惰。

　　夏刺春分，则夏病不愈。长夏属土，故令人懈惰。

　　夏刺秋分，病不愈，令人心中欲无言，惕惕如人将捕之。

　　夏刺秋分，则夏病不愈，夏火属心，心虚，故令人心中欲无言，不但无言，且惕惕如人将捕之。

　　夏刺冬分，病不愈，令人少气，时欲怒。

　　夏刺冬分，则夏病不愈，夏月阳气外张，故令人少气。气虚，则肝血无所附，故时欲怒，凡此皆夏刺之失也。

　　秋刺春分，病不已，令人惕然欲有所为，起而忘之。

　　秋刺春分，则秋病不已。秋主收、刺春分、反导其气血上行，故令人惕然。肺位居高，治节出焉，故欲有所为。收气反散，故起而忘之。

　　秋刺夏分，病不已，令人益嗜卧，又且善梦。

　　秋刺夏分，则秋病不已。夏日人倦嗜卧，秋刺夏分，则令人益嗜卧。嗜卧阴也，梦为阴中之阴，既嗜卧矣，又且善梦。

　　秋刺冬分，病不已，令人洒洒时寒。

　　秋刺冬分，则秋病不已，冬时水旺气寒，冬脉虚，故令人洒洒时寒。凡此皆秋刺之失也。

　　冬刺春分，病不已，令人欲卧不能眠，眠而有见。

　　冬刺春分，则冬病不已、卧眠者，闭藏之象。冬刺春分，故欲卧而不能眠。气机外泄，故眠而有见。

　　有见，以无为有也。

　　冬刺夏分，病不愈，气上，发为诸痹。

　　冬刺夏分，则冬病不愈，气上者，阳因而上，开泄之意也。发为诸痹者，冬气应藏而反开泄，留连时日，发为风寒湿诸痹之证也。

　　冬刺秋分，病不已，令人善渴。

　　冬刺秋分，则冬病不已，冬时水精内藏，刺秋分，则水精外泄于皮毛，故令人善渴，凡此皆冬刺之失也。

　　凡刺胸腹者，必避五脏。

　　春夏秋冬，刺失其分，则伤五脏之气。故凡刺胸腹之皮部者，必避五脏真元之气，当从之使出，不可逆之使入也。

　　中心者，环死。

　　中，去声。下中脾肾肺膈皆同。若逆之使入，中伤心气者，周时环转而死。盖阳中之太阳，心也，如天之日，一日一周，今不能周，故环死。

　　中脾者，五日死。

　　脾者，土也，五乃土之生数，故中伤脾气者五日死。

　　中肾者，七日死。

　　肾者，水也，天一生水，地六成之，合而为七，故中伤肾气者，七日伤。

　　中肺者，五日死。

　　肺者，金也，干为金，为天。《易系》曰，天数五，地数五。

　　故中脾者五日死，此中肺气者，亦五日死。言五脏不及肝者，或简脱也。

　　中膈者，皆为伤中，其病虽愈，不过一岁，必死。

　　五脏之气，皆以胸膈以出入，故中伤膈气者，皆为伤中，其外病虽愈，亦不过一岁必死。一岁，尽四时五行之气也。

　　刺避五脏者，知逆从也。所谓从者，膈与脾肾之处，不知者反之。

　　处，去声。上文云凡刺胸膜者，必避五脏。此申明刺避五脏者，知逆从之道也。所谓从者乃膈与脾肾之处，盖膈为阳，居上，脾属土，居中。肾为阴，居下，知膈与脾肾之处，则知上下出入之度，故为从。若不知膈与脾肾之处宜上反下，宜出反入；不知者，反之则为逆矣。

　　刺胸腹者，必以布缴着之，乃从单布上刺。刺之不愈，复刺，

　　刺针必肃，刺肿摇针，经刺勿摇，此刺之道也。

　　又申明凡刺胸腹者，必以布缴着之，乃从单布上刺，是刺之至浅也。刺之不愈，复刺者，言刺布不愈，当去布复刺也。刺针必肃者，复刺之针，必宜端肃，不若刺布之放纵也。刺肿摇针者，肌肉壅肿，则宜摇针以泻之。若肌肉不肿而为经脉之刺，仍宜端肃，而勿摇。此刺胸腹必避五脏之要道也。

　　此一节言四时各有所刺。刺失其宜，则病不愈，刺伤五脏，则死有期，而为诊视之要也。

　　帝曰：愿闻十二经脉之终奈何？

　　上文刺伤五脏乃无形之气机，非有形之经脉，故帝复愿闻十二经脉之终。

　　岐伯曰：太阳之脉，其终也戴眼、反折、螈 、其色白，绝汗乃出，出则死矣。

　　太阳之脉，手足太阳之经脉也。终，绝也，戴眼，目上视也。反折，背反张也。螈 ，手足抽掣也。

　　手太阳之脉，止于目内 ，足太阳之脉，起于目内 ，故其终也，戴眼。太阳行身之背，故其终也，反折。手太阳之脉，循臂上肩，足太阳之脉，贯臀入 ，故其终也，螈 。手太阳主液，液脱血亡，故其色白。经脉终而汗出，则为绝汗，绝汗出则死矣。

　　少阳终者，耳聋、百节皆纵、目寰绝系。绝系，一日半死。其死也，色先青白，乃死矣。

　　寰，旧本讹HT ，今改。手足少阳之脉，从耳后入耳中，出走耳前，故其终也，耳聋。《灵枢·经脉论》云，胆足少阳之脉，主骨所生病。节者，骨之交，故其终也，百节皆纵。手少阳之脉止于目锐，足少阳之脉，起于目锐 ，故其终也，目寰绝系。谓目之寰宇与眼系相绝，不相维系也。系绝经终，故一日半死。《刺禁论》云，刺中胆者一日半死。色先青白者，日半之前，先见木受金刑之色，乃死矣。

　　阳明终者，口目动作，善惊，妄言，色黄，其上下经盛，不仁，则终矣。

　　足阳明经脉，起于鼻 中，上连于目，下连于口，故口目动作，动作牵引歪斜也。善惊，所谓闻木音则惕然而惊也。妄言，所谓甚则上高而歌也。色黄，土气外呈也。上下经盛，谓口目动作，善惊妄言色黄，皆足阳明经脉之病。从足而手，从下而上，则其上下经盛，手经足经皆病也。不仁者，身冷肤硬，阳明之经脉皆终矣。

　　少阴终者，面黑齿长而垢，腹胀闭，上下不通而终矣。

　　面黑，水气上泄也。齿长，骨属外浮也。垢，面齿不荣也。腹胀闭，少阴神机不从中土而转输也。

　　手经足经不相通贯，则上下不通，而少阴之经脉皆终矣。

　　太阴终者，腹胀闭，不得息，善噫，善呕。呕则逆，逆则面赤。不逆则上下不通，不通则面

　　黑，皮毛焦而终矣。

