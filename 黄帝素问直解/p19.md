<!-- { "loadSidebar": true } -->
　　人身动静，皆有阴阳。是故声合五音，声有阴阳也；色合五行。色有阴阳也；脉合阴阳，脉有阴阳也。得其相合之义，不但日之声色，合于阴阳，即夜之梦象，亦合阴阳。是知阴盛，则梦涉大水恐惧。水，阴象也；恐惧，肾病也。阳盛则梦大火燔灼。火，阳象也，燔灼，心病也。阴阳俱盛则水火亢害，故梦相杀毁伤。相杀，争战也；毁伤，俱败也。上盛则气并于上，故梦飞。飞者，肝藏魂而上升也。下盛则气并于下，故梦堕。堕者，肺藏魄而下降也。此水阴火阳，木浮金沉之义。若饱若饥，脾土主之。甚饱，则土气有余，故梦予；甚饥则土气不足，故梦取。肝气盛则梦怒，怒则气上也，肺气盛则梦哭，哭则气下也。虫生于胃。短虫多则相聚成群，故梦聚众；长虫多则彼此参商，故梦相击毁伤。此五脏阴阳而形诸梦，亦声合五音，色合五行，脉合阴阳之义。

　　是故持脉有道，虚静为保。春日浮，如鱼之游在波；夏日在肤，泛泛乎万物有余；秋日下肤，蛰

　　虫将去：冬日在骨，蛰虫周密，君子居室。

　　四时之脉，各不同形，是故持脉有道，虚静为保。虚，清虚；静，宁静；保，保守勿失也。春日，气机从下而上，故春日脉浮，其形如鱼之游在波；夏日，气机充满于外，故夏日之脉在肤，其形泛泛乎如万物之有余；秋日，气机从外而内，故秋日之脉下肤，其形如蛰虫之将去；冬日，气机内藏而伏，故冬日之脉在骨，其形如蛰虫之周密，复如君子之居室。

　　故曰：知内者按而纪之，知外者终而始之。此六者，持脉之大法。

　　春夏脉浮，其形在外；秋冬脉沉，其形在内。重手按脉，纪其至数，则知在内之脉，故曰：知内者按而纪之。轻按为始，重按为终，由重而轻，则知在外之脉，故知外者终而始之。此内外按纪终始六者，乃持脉之大法。以上答帝脉其四时动之问者如此。

　　心脉搏坚而长，当病舌卷不能言；其软而散者，当消，环自已。

　　散，上声，下同。搏坚，邪正相持之脉也；长，脉体有余也；要散，脉体不及也。心脉搏坚而长，则心气受邪而壅滞，故当病舌卷不能言；其软而散者，此为不及之脉，心液内虚，故当消渴。心藏神，神机环转，消渴自愈，故环自已。

　　肺脉搏坚而长，当病唾血；其软而散者，当病灌汗，至令不复散发也。

　　“散发”之“散”如字。肺脉搏坚而长，则邪实于肺，金受火刑，故当病唾血；其脉软而散者，肺气不能通调，故当病灌汗。灌汗，脾土灌溉之汗也。脾津外泄，至令肺气不复散发也。散，四散；发，宣发也。

　　肝脉搏坚而长，色不青，当病坠，若搏，因血在胁下，令人喘逆；其软而散，色泽者，当病

　　溢饮。溢饮者，渴暴多饮，而易入肌皮肠胃之外也。

　　易，去声。肝脉搏坚而长，则邪实于肝，肝病色青，今色不青，是伤其形体，不涉气分，故当病坠，若搏。坠，堕伤也，搏，击伤也。坠若搏，因而血在胁下。血在胁下，则枢机不利，升降不和，故令人喘逆。其脉软而散，其色不但不青，反润泽者，当病溢饮。溢饮乃肝血不能热肉充肤，致有水泛之病，故申明溢饮者，乃渴暴多饮，其饮不能疏泄于下，而易入肌皮肠胃之外也。

　　胃脉搏坚而长，其色赤，当病折髀；其软而散者，当病食痹。

　　折，音舌，下同。胃脉搏坚而长，则邪实于胃，阳明多气多血，故色赤；不能下络于脾，故当病折髀。

　　其脉软而散，则中焦不能腐化，故当病食痹。

　　脾脉搏坚而长，其色黄，当病少气；其耍而散，色不泽者，当病足 肿，若水状也。

　　脾脉软坚而长，则邪实于脾，土气外浮，故其色黄；太阴地气，不交于肺，故当痛少气。其脉耍而散，则气不外荣，其色但黄不华泽者，乃火不生土，火土皆虚，故当病足 肿，若水状也。

　　肾脉搏坚而长，其色黄而赤者，当病折腰，其软而散者，当病少血，至令不复也。

　　肾脉搏坚而长，则邪实于肾，其色黄而赤者，土制其水，水不胜火也；脉体实而正气虚，故当病折腰，腰乃肾之外候也。其脉软而散，则心肾不交，故当病少血；水火皆虚，至令人血而不复也。

　　帝曰：诊得心脉而急，此为何病？病形何如？

　　病发于内，形见于外，复举心脉之急，以探病形。

　　岐伯曰：病名心疝，少腹当有形也。

　　心脉急，故名心疝。心疝之病，少腹当有形也。

　　帝曰：何以言之？

　　心疝，何以多腹有形？

　　岐伯曰：心为牡脏，小肠为之使，故曰少腹当有形也。

　　“为使”，皆去声。阳中之阳，心也，故心为牡脏。心络小肠，故小肠为之使。心疝，则小肠不为之使，故曰少腹当有形也。举心与小肠，则凡脏与腑合之脉，可类推其因脏病腑矣。

　　帝曰：诊得胃脉，病形何如？

　　五脏心为主，六腑胃为主。诊得胃脉有病，病形何如。

　　岐伯曰：胃脉实则胀，虚则泄。

　　胃脉有余而实，则胀。胀，腹胀，脾实之病也。胃脉不足而虚，则泄。泄，溏泄，脾虚之病也。

　　举胃与脾，则凡腑与脏合之脉，可类推其因腑病脏矣。以上答帝知病所在之间者如此。

　　帝曰：病成而变何谓？

　　以次言之，当论病之所变，故因问之。

　　岐伯曰：风成为寒热，瘅成为消中，厥成为巅疾，久风为飧泄，脉风成为疠，病之变化，不可胜数。

　　胜，平声；数，上声。风者百病之长，善行数变，故风成则或为寒变，或为热变。瘅，火热病也。

　　瘅成则津液内竭，故为消中之变。厥，手足逆冷也。厥成则阴阳不和，气上不下，故为头痛巅疾之变。春伤于风，至夏变为飧泄，故久风为飧泄。风伤经脉，变为癞疾之疠疡，故脉风成为疠。凡此皆为病变，究之病之变化，不可胜数。

　　帝曰：诸痈肿筋挛骨痛，此皆安全？

　　风成诸变，乃成于内而变于外，若诸痈肿，以及筋挛骨痛，则病已变于外，故问此皆安生。

　　岐伯曰：此寒气之肿，八风之变也。

　　此寒气之肿，言痈肿之生于寒也。八风之变，言筋挛骨痛之生于风也。以明病之所生，即病之所变也。

　　帝曰，治之奈何？

　　治寒风之法奈何。

　　岐伯曰：此四时之病，以其胜治之愈也。

　　寒风者，四时不正之邪。治之之法，当求其胜以治之，则愈也。如寒淫于内，治以甘热；风淫于内，治以辛凉之义。

　　帝曰：有故病五脏发动，因伤脉色，各何以知其久暴至之病乎？

　　人身之病，久暴不同，有五脏故病，发动于外，因伤脉色，非一时生变之暴病，各何以知其久至与暴至之病乎。

　　岐伯曰：悉乎哉问也，征其脉小，色不夺者，新病也；征其脉不夺，其色夺者，此久病也；征

　　其脉与五色俱夺者，此久病也；征其脉与五色俱不夺者，新病也。

　　论病变而及于久暴，病无遁情，是悉乎哉问也。病之发也，脉小色不夺，为新病之征；脉不夺其色夺，为久病之征；脉色俱夺，亦久病之征；脉色俱不夺，亦新病之征。此病之见色脉，而有久暴也。

　　肝与肾脉并至，其色苍赤，当病毁伤，不见血，已见血，湿，若中水也。

　　当、中，俱去声。此举毁伤暴病，以足上文之义。肝与肾脉并至，肝主筋，肾主骨也；其色苍赤，肝色苍，心色赤也；当病，暴病也：毁伤，毁伤其筋骨也。毁伤筋骨，应不见血，若已见血，则心气并伤，如汗出身湿，若中于水，水从汗孔而伤其心气也。当病毁伤，肝与肾脉所以并至也。已见血，其色所以苍赤也。以上答帝知病所变之问者如此。

　　尺内两旁，则季胁也，尺外以候肾，尺里以候腹。

　　病之内外，随乎经脉，故举脉体以明之。尺内犹言尺中，两旁犹言左右，谓尺中左右两手之脉，则主人身之季胁也。季胁，胁之尽处也。腰居季胁之外，故两手尺外以候肾。腹居季胁之内，故两季尺里以候腹。脉气自下而上，故先论尺部之左右外内也。

　　中附上，左外以候肝，内以候膈；右外以候胃，内以候脾。

　　中附上者，自左右两尺中，而致于关上也。左外以候肝，内以候膈者，左手关部之外，以候肝脉；关部之内，以候膈中脉也。右外以候胃，内以候脾者，右手关部之外，以候胃脉；关部之内，以候脾脉也。脉气自下而中，故次论关部之左右外内也。

　　上附上，右外以候肺，内以候胸中；左外以候心，内以候膻中。

　　上附上者，自左右两关上，而至于寸上也。右外以候肺，内以候胸中者，右手寸外以候肺脉；寸内以候胸中脉也。左外以候心，内以候膻中者，左手寸脉以候心脉；寸内，以候心包之膻中脉也。

　　脉气自中而上，故终论寸部之左右外内也。

　　前以候前，后以候后。

　　脉有外内，复有前后。前以候前，尺前关前寸前，以候形身之前也；后以候后，寸后关后尺后，以候形身之后也。

　　上竟上者，胸喉中事也；下竟下者，少腹腰股膝胫足中事也。

　　脉有外内前后，复有上下，是脉体之六合也。上竟上者，自寸上而竟上于鱼际也。喉主天气，位居胸上，故为胸喉中事，乃上以候上也。下竟下者，自尺下而竟下于肘中也。足履乎地，股膝胫足，居腰与少腹之下，故为少腹腰股膝胫足中事，乃下以候下也。

　　粗大者，阴不足阳有余，为热中也。来疾去徐，上实下虚，为厥巅疾；来徐去疾，上虚下实，为恶风也。

　　上文以脉体而候脏腑形身之位，此以脉象而候阴阳上下之病也。脉粗大者，乃阴气不足，阳气有余，故为热中病也。热中，阳盛于内也。脉来疾去徐，来盛而去微也。来疾，故主上实；去徐，故主下虚。上实下虚，则气惟上逆，阴阳不和，故为厥，厥，手足逆冷也；气惟上逆，上而不下，故为巅疾，犹言厥成为巅疾也。脉来徐去疾，来微而去盛也。来徐，故主上虚；去疾，故主下实。上虚下实，则经脉不和，故为恶风也。恶风，疠风也。

　　故中恶风者，阳气受也。有脉俱沉细数者，少阴厥也；沉细数散者，寒热也；浮而散者，为 仆。

