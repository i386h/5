<!-- { "loadSidebar": true } -->
　　阳明之脉，行于面，衰则面始焦。阳明多血多气，衰则血气不充溢于毛窍，故发始坠。言四七血气盛极，至五七而始衰也。

　　六七，三阳脉衰于上，面皆焦，发始白。

　　三阳，太阳、阳明、少阳也。三阳之脉，皆起于面，故脉衰于上，始则面始焦者，至此则皆焦矣。始则发始坠者，至此则始白矣。言五七阳明脉衰，至六七而三阳皆衰也。

　　七七，任脉虚，太冲脉衰少，天癸竭，地道不通，故形坏而无子也。

　　二七而天癸至，则任脉通，太冲脉盛，至七七而任脉虚，太冲脉衰少，是以天癸竭。天癸之水，行于地中，水竭则地道不通，不通故有形之经脉败坏，而无子也。此女子天数有常期，而材力有定数者如此。

　　丈夫八岁，肾气实，发长齿更。

　　男子起于八岁者，奇得偶数，阳中有阴也。肾气实者，言八岁以前，肾气尚虚，至此始实也，肾合骨，其荣发，故发长齿更。

　　二八，肾气盛，天癸至，精气溢泻，阴阳和，故能有子。

　　写，泻同，余篇仿此。二八肾气盛者，言八岁方实，至二八而始盛也。肾气盛，故天癸至，天癸至，则精气满溢而外泻。男女媾精，故阴阳和而有子。言男子二八，始能有子也。

　　三八，肾气平均，筋骨劲强，故真牙生而长极。

　　肾气平满均调，则精气营运，故筋骨劲强，筋骨劲强，故真牙生而长极。言男子三八，而肾气冲和也。

　　四八，筋骨隆盛，肌肉满壮。

　　三八，筋骨劲强，至四八，则有余而隆盛矣。筋骨隆盛于内，则肌肉亦满壮于外。男子肾气至四八而内外有余也。

　　五八，肾气衰，发坠齿槁。

　　肾气八岁始实，四八盛极，至五八而始衰。肾气实，则发长齿更，肾气衰，则发坠齿槁，自然之理也。

　　六八，阳气衰竭于上，面焦，发鬓斑白。

　　五八衰在下之肾气，至六八，则在上之阳气亦衰竭矣。盖阳气盛，则其颜光，毛发长。今阳气衰竭于上，故面焦，发鬓斑白。

　　七八，肝气衰，筋不能动，天癸竭，精少，肾脏衰，形体皆竭。

　　藏，作脏，余篇凡作脏者，俱不释，如字则释之。肝气衰者，肾水不生肝木也。肝衰，则血不荣筋，故筋不能动。肝衰则天癸已竭。男子之天癸，精也。天癸竭，则精少，精少，则肾脏衰。肾脏衰，不但衰无形之气，有形之形体，亦皆竭矣。

　　八八，则齿发去。

　　五八肾气始衰，则发坠齿槁。至八八，则齿发离形体而去矣。此男子天数有常期，而材力有定数者如此。

　　肾者主水，受五脏六腑之精而藏之，故五脏盛，乃能泻，今五脏皆衰，筋骨解坠，天癸尽矣。

　　故发鬓白，身体重，行步不正，而无子耳。

　　五藏，脏同；六府，腑同。余篇脏腑，俱仿此。而脏之藏，如字，解坠同懈惰。先天癸水，籍后天水谷以生。故肾者主水。水，癸水也：受五脏六腑水谷所化之精，而藏之于肾。夫六腑之精，归于五脏，五脏之精，复归于肾，故必五脏盛，精乃能泻。今五脏皆衰，筋骨懈惰，而天癸亦尽矣。天癸尽于内，故发鬓白，身体重，行步不正见于外，此其所以无子耳。

　　帝曰：有其年已老而有子者，何也？

　　上文论男女天癸之常，以明今时不同于上古。帝欲今时之人同于上古，故问有其年已老而犹然有子者何也？

　　岐伯曰：此其天寿过度，气脉常通，而肾气有余也，此虽有子，男不过尽八八，

　　女不过尽七七，而天地之精气皆竭矣。

　　年老有子，此其天寿过度，七七、八八，不能限也。其人必气脉常通，而肾气有余，故老而有子也。此虽有子，非其常数；若以常数论之，男子天癸不过尽于八八，女子天癸不过尽于七七，而上天之气，下地之精皆竭矣。

　　帝曰：夫道者，年皆百数，能有子乎？

　　道者，百数有子，女子不在其中；上文年老有子，亦但问男子，岐伯兼论男女，故帝复问也。

　　岐伯曰：夫道者，能却老而全角，身年虽寿，能生子也。

　　形有尽，道无穷。夫道者，自能却老而全角，天之常数，不得限之。故身年虽寿，能生子也。此一节，言生子有常数，惟道者能却老全角，虽寿而有子也。

　　黄帝曰：余闻上古有真人者，提挈天地，把握阴阳，呼吸精气，

　　独立守神，肌肉若一，故能寿敝天地，无有终时，此其道生。

　　道者，百数有子，惟古为然。故曰，余闻上古有真人者，乃禀道之人也。道居天地之上，大道无形，生育天地，故其人能提挈天地；大道无情，营运日月，故其人能把握阴阳；呼吸而天地之精气合，故呼吸精气，独立而天地之元神守，故独立守神。真人肌肉之体，与天地清宁之体无二，故肌肉若一。

　　如是，故能寿敝天地。敝，尽也。寿尽天地，则无有终时。凡此皆其道之所生，上古真人之禀道者如此。

　　中古之时，有至人者，淳德全道，和于阴阳，调于四时，去世离俗，积精全神，游

　　行天地之间，视听八达之外。此盖益其寿命而强者也，亦归于真人。

　　至，极也。中古之时，有至人者，极尽人道，以归于真也。淳德全道者，淳其天性之德，全其固有之道也。和于阴阳，调于四时者，和调于天地阴阳之四时也。去世离俗者，身居世俗之内，心超世俗之外也。积精全神者，精积而神全也。能如是也，故形体游行于天地之间，聪明视听于八达之外，此至人全道，盖益其寿命而自强者也。其体亦归于真人。此中古至人，归真以合道者如此。

　　其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，被

　　服章，举不欲观于俗，外不劳形于事，内无思想之患，以恬愉为务，以自得为功，形体不敝，精

　　神不散，亦可以百数。

　　恚，音惠，余篇仿此。圣人者，先知先觉之人也。真人居天地之上，至人去世俗之间。圣人，则处天地之和，从八风之理，其居世俗之内也，则适嗜欲于世俗之间，而无恚嗔之心，其行已也，不欲自离于世，亦被服而章。服，衣也。章，冠也。其举动也，不欲观于习俗，故外不劳形于事，内无思想之患。内无思想，则以恬愉为务，外不劳形，则以自得为功。不劳形而自得，则形体不敝。敝，坏也。无思想而恬愉，则精神不散。散，失也。如此，则寿亦可以百数，是同于至人之益其寿命而强者矣。此言圣人之同于至人者如此。

　　其次有贤人者，法则天地，象似日月，辨列星辰，逆从阴阳，

　　分别四时，将从上古，协议于道，亦可使益寿，而有极时。

　　别，音逼。贤人者，则古称先，阐幽发微之人也。法则天地者，上法天，下则地也。日月星辰系于天，故象似日月，辨列星辰。象似者，效像拟似。辨列者，分辨条列也。阴阳四时征于地，故逆从阴阳，分别四时。逆，迎也。阴阳之变，迎而从之，四时之常，分而别之。如此，则将从上古，而协议于道，能如是也，亦可使益寿。犹言亦可如至人，而使益其寿命也。而有极时者，真人寿敝天地，无有终时。贤人则有极时，此贤人学道，亦可如圣人，而几于至人者如此。此一节，承上文道者年寿有子之意，言上古真人能全道，中古至人能全真，圣人贤人，全真以合道也。

　　卷之一

　　四气调神篇第二篇

　　旧本误传大论，今改正。

　　四气调神者，随春夏秋冬四时之气，调肝心脾肺肾五脏之神志也。君臣问答，互相发明，则曰论。无君臣之问答则曰篇，余皆仿此。此篇乃黄帝继上文而言之，欲人四气调神以全其天真也。

　　春三月，此为发陈，天地俱生，万物以荣。

　　为，去声；下此为之为俱同。春气从阴而阳，开发冬时闭藏之气，故此为发陈。四时之气，天地主之，至春则天地俱生。盈天地之间者，惟万物，天地俱生，则万物以荣。

　　夜卧早起，广步于庭，被发缓形，以使志生，生而勿杀，予而

　　勿夺，赏而勿罚，此春气之应，养生之道也。逆之则伤肝，夏为寒变，奉长者少。

　　予，舆同，长上声，下同。人体春时之气而调神，当夜卧早起，以使其生，广步于庭，以运其身。步庭之时，更当被发缓形，以使肝志内生。志者，神之所根据也。肝志内生，故但生之而勿杀，但予之而勿夺，但赏之而勿罚。凡此皆所以逐其春生之气，故曰此春气之应，在人为养生之道也。若逆之而不养其生，则伤肝，肝伤则春无以生，故至夏有寒病之变，而奉夏长者少。是知调春生之气，乃为夏长之基。

　　夏三月，此为蕃秀。天地气交，万物华实。

　　蕃，蕃衍。秀，荣秀也。夏时从生而长，则蕃衍矣。既长而盛，则荣秀矣。天地气交者，天气尽施于地，地气尽腾于天。万物华实者，华美成实也。

　　夜卧早起，无厌于日，使志无怒，使华英成秀，使气得泄，若所爱在外，此夏气之应，养长之

　　道也。逆之则伤心，秋为 疟，奉收者少，冬至重病。

　　，音皆。余篇仿此。人体夏时之气而调神，当夜卧早起，以遂其长，无厌于日，以厉其心，夏日最长而无厌，则心气清明，故使心志无怒。无怒，平和也。心志平和，则凡华英者，皆使之成秀矣。华英成秀，则气机充溢，故使气得以疏泄，若所爱在外者然。凡此，皆所以遂其夏长之气。故曰此夏气之应，在人为养长之道也。若逆之而不养其长，则伤心，心伤则夏无以长，故至秋有阴寒之 疟，而奉收者少。秋无以收，冬何以藏，故冬至重病。是知养夏长之气，不但为秋收之基，且为冬藏之本。

　　秋三月，此为荣平，天气以急，地气以明。

　　夏时盛极，秋气舒缓，其时则从容而平定也。天气以急，肃杀将至也，地气以明，草木将凋也。

　　早卧早起，与鸡俱兴，使志安宁，以缓秋刑，收敛神气，使秋气平，无外其志，

　　使肺气清，此秋气之应，养收之道也。逆之则伤

　　肺，冬为飧泄，奉藏者少。

