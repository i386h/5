<!-- { "loadSidebar": true } -->
　　中，去声。 ，瞬同，余篇仿此。此复举恶风厥热巅疾脉证，各有不同，以足上文未尽之义。恶厉之风，伤其经脉，必从表入，故申明中恶风者，始于阳气之受邪也。厥有阴阳，申明有脉俱软细而数者，非阳气上逆之厥，为少阴厥也。热有阴阳，申明有脉软细而数散者，非粗大有余之阳热，为阴盛阳虚之寒热也。巅疾亦有阴阳，实则有余，虚则不足，申明有脉浮而散者，非上实有余之巅疾，为里虚不足之 仆也。

　　诸浮不躁者，皆在阳，则为热；其有躁者，在手。诸细而沉者，皆在阴，则为骨痛；其有静者，在

　　足。数动一代者，病在阳之脉也，泄及便脓血。诸过者切之，涩者阳气有余也，滑者阴气有余

　　也。阳气有余，为身热无汗；阴气有余，为多汗身寒；阴阳有余，则无汗而寒。

　　此复以浮沉代涩滑之脉，而明阴阳内外之病也。左右三部诸脉，俱浮而不躁疾者，皆病在阳，阳病则为外热。其有浮而躁疾者，亦在手之经脉。手，阳也。左右三部诸脉，细而沉者，皆病在阴，阴病则内为骨痛。其有沉细而静者，亦在足之经脉。足，阴也。诸脉数动一代者，数动为阳，故病在阳之脉也，数动一代，则阳中有阴，故当病泄及便脓血。诸有过之脉，必须切之，乃得其真，诸脉涩者，内之阴血不足，阴血不足，则外之阳气有余也，诸脉滑者，阳气从阳入阴，阳气入阴，则内之阴气有余也，阳气有余则病在阳，不得阴气以和之，故身热无汗。阴气有余，则病在阴，不得阳热以相济，故多汗身寒。若阴阳皆有余，阳盛则无汗，阴盛则身寒，故无汗而寒。

　　推而外之，内而不外，有心腹积也。推而内之，外而不内，身有热也，推而上之，上而不下，腰足

　　清也。推而下之，下而不上，头项痛也。按之至骨，脉气少者，腰脊痛而身有痹也。

　　推，退平声。承上文上下外内之病，而言诊脉，亦有外内上下之法也。推而外之者，医之手指，向外以按之。脉偏盛于内而不外，此有心腹之积病也。推而内之者，医之手指向内以按之，脉偏盛于外而不内，此身形有邪热也。推而上之者，医之手指向寸关尺之上以按之，脉随应指，上而不下，此上盛下虚，故腰足当清冷也。推而下之者，医之手指向寸关尺之下以按之，脉随应指，下而不上，此下盛上虚，故头项当强痛也。若按之至骨，不应于指，脉气少者，此阴盛阳虚，生阳之气不能上行，当腰脊痛而身有痹病也。承上文上下外内之病，而言诊脉，亦有外内上下之法也，以上答帝知病乍在内乍在外之问者如此。

　　此一节，承上文五者之问，而一一以对，亦为脉要之精微也。

　　卷之二

　　平人气象论第十八篇

　　平人气象者，无病患之脉气与脉象也。欲识平人之脉，当以病脉死脉参之，欲识病脉死脉当以胃脉准之。五脏四时之脉，皆以胃气为本，盖五脏之气，生于胃，而胃腑之气，生于水谷也。

　　黄帝问曰：平人何如？

　　承上编脉要精微，而问平人之脉也。

　　岐伯对曰：人一呼，脉再动。一吸，脉再动，呼吸定息，脉五动，闰以太息，命曰

　　平人。平人者，不病也。

　　一呼一吸为一息，平人之脉一呼再动，一吸再动，合呼吸定息之时，亦当一动，故脉五动。所以为五动者，乃闰以太息，如积余成闰，在于息之太过也。命曰，不病之平人。

　　常以不病，调病患，医不病，故为病患平息以调之为法。

　　上为，去声。不病则呼吸均调，病则短长乖错，故常以医之不病，而平息以调病患之脉，是为诊候之法。

　　人一呼，脉一动，一吸，脉一动，曰少气。

　　一呼脉一动，一吸脉一动，减于平人过半，故曰少气，谓正气衰微也。

　　人一呼，脉三动，一吸，脉三动，而躁，尺热，曰病温。尺不热，脉滑，曰病风。脉涩，曰痹。

　　躁，犹疾也。滑，流利也。涩，凝滞也。人一呼脉三动，一吸脉三动，而为躁疾之脉也，脉躁疾而尺肤热，则曰病温。尺肤不热，脉不躁疾，其脉流利而滑，则曰病风。其脉不滑，凝滞而涩，则曰痹病也。

　　人一呼，脉四动以上，曰死。脉绝不至，曰死。乍疏乍数，曰死。

　　数，音朔，下同。人一呼，脉四动以上，则太过之极。脉绝不至，则不及之极，乍疏乍数，则错乱之极，故皆曰死。

　　平人之常气禀于胃；胃者，平人之常气也。人无胃气，曰逆，逆者死。

　　平人受谷以生，故平人之常气禀于胃，胃者，即平人之常气也。谷入于胃，五脏六腑，皆以受气，故人无胃气而绝食，则曰逆，逆者死。

　　春胃微弦，曰平。弦多胃少，曰肝病。但弦无胃，曰死。胃而有毛，曰秋病。毛甚，曰今

　　病。脏真散于肝，肝藏筋膜之气也。

　　肝之藏如字，下心脾肾之藏同。胃者，中土柔和之气，五脏四时之所需也。春得胃脉，其脉微弦，则曰平脉。弦多胃少，则曰肝病。但弦无胃；则曰死脉。胃而有毛者，其脉微弦，兼得轻浮之毛脉也。毛乃秋脉，见于春时，金虚其位，故至秋当病。若毛脉过甚，木受金刑，不必至秋，今当病也。夫肝之所以为弦脉者，乃脏真之神气散于肝，而肝复藏筋膜之气也。

　　夏胃微钩，曰平。钩多胃少，曰心病。但钩无胃，曰死。胃而有石，曰冬病。石甚，曰今病。

　　脏真通于心，心藏血脉之气也。

　　夏得胃脉，其脉微钩，则曰平脉。钩多胃少，则曰心病。但钩无胃，则曰死脉。胃而有石者，其脉微钩，兼得下沉之石脉也。夏得冬脉，水虚其位，故曰冬病。石甚，则火受水刑，故今病也。夫心之所以为钩脉者，乃脏真之神气通于心，而心复藏血脉之气也。

　　长夏胃微软弱，曰平。弱多胃少，曰脾病。但代无胃，曰死。软弱有石，曰冬病。弱甚，

　　曰今病。脏真濡于脾，脾藏肌肉之气也。

　　长夏得胃脉，而微软弱，则曰平脉。弱多胃少，则曰脾病。代，软弱之极也。软弱极而无胃气，则曰死脉。软弱有石者，以明水气乘土，至冬水气内虚，故曰冬病。弱甚，则脾脉大虚，故今病也。夫脾脉之所以为软弱者，乃脏真之神气濡于脾，而脾复藏肌肉之气也。

　　秋胃微毛，曰平。毛多胃少，曰肺病。但毛无胃，曰死，毛而

　　有弦，曰春病。弦甚，曰今病。脏真高于肺，以行荣卫阴阳也。

　　秋得胃脉，其脉微毛，则曰平脉。毛多胃少，则曰肺病。但毛无胃，则曰死脉。毛而有弦者，木气乘金，至春木气内虚，故曰春病。若弦甚，则木气虚而乘侮至，故今病也。夫肺之所以为毛脉者，乃脏真之神气高于肺，肺朝百脉，以行荣卫阴阳也。

　　冬胃微石，曰平。石多胃少，曰肾病。但石无胃，曰死。石而有钩，曰夏病。钩甚，曰今病。

　　脏真下于肾，肾藏骨髓之气也。

　　冬得胃脉，其脉微石，则曰平脉。石多胃少，则曰肾病。但石无胃，则曰死脉。石而有钩者，火气乘水，至夏火气内虚，故曰夏病。若钩甚，亦本气虚而乘侮至，故今病也。夫肾之所以为石脉者，乃脏真之神气下于肾，而肾复藏骨髓之气也。盖肝主疏泄，故曰散。心主血脉，故曰通。脾主灌溉，故曰濡。肺位居上，故曰高。肾为水脏，故曰下也。春言胃而有毛，金刑木也。夏言胃而有石，水刑火也。长夏秋冬，一言软弱有石，一言毛而有弦，一言石而有钩，皆我胜者而反乘之。盖胜我者刑之，由于本气之虚，我胜者乘之，亦由本气之虚也。又春夏今病，皆言受克，长夏今病，则言本虚，秋冬今病，则言乘侮，以明受克乘侮，皆因本气之虚，错综其意，欲人彼此互推，知其由也。

　　胃之大络，名曰虚里，贯膈络肺，出于左乳下，其动应衣，脉宗气也。

　　五脏之脉，资生于胃，胃为中土，气通四旁，故胃之大络，名曰虚里。大络，胃外之络脉也。虚里，四通之义也。其络，中贯膈、上络肺，横出于左乳之下，其动则外应于衣，是经脉之宗气也。是知胃络，不但通四旁，贯膈络肺，而且合于宗气，此言胃络之平气也。

　　盛喘数绝者，则病在中，结而横，有积矣。

　　盛喘而数，其气欲绝者，是宗气不上出于肺，以司呼吸，则其病在膈中也。病在膈中，故宗气内结而横逆，结而横，则膈中有积矣，此言胃络之病气也。

　　绝不至，曰死。乳之下，其动应衣，宗气泄也。

　　宗气脱而绝不至，则曰死。所以然者，以宗气出于乳之下，其动应衣，今绝不至，是宗气泄也。泄，犹脱也。此言胃络之死气也。是不但五脏之脉，有平脉病脉死脉；而宗气之脉，亦有平气病气死气也。

　　欲知寸口太过与不及，寸口之脉，中手短者，曰头痛。寸口脉，中手长者，曰足胫痛。寸口脉，

　　中手促促，上击者，曰肩背痛。寸口脉，沉而坚者，曰病在中。寸口脉，浮而盛者，曰病在外。寸

　　口脉，沉而弱，曰寒热，及疝瘕，少腹痛。寸口脉，沉而横，曰胁下有积，腹中有横积痛。寸口脉，沉

　　而喘，曰寒热。

　　上三中，去声。横，去声。胃脉属土，位居关部，上寸下尺，亦以胃气为本，故举寸口尺中之脉以明之。欲知寸口太过与不及之脉病，须以长短浮沉之脉而知之。寸口之脉，中于手指之下，脉气短者，短则气虚。不及于上，故头痛，头痛正虚于上也。寸口脉中于手指之下，脉气长者，长则气盛，太过于下，故足胫痛。足胫痛邪实于下也。寸口脉中于手指之下，脉气促，而上击者，促则内虚，不及于内，上击则外实，太过于外，故肩背痛。肩背痛，内虚外实也。寸口脉沉而坚者，太过于内也，故病在中。寸口脉，浮而盛者，太过于外也，故病在外。寸口脉，沉而弱者，不及于内也，故为寒热及疝瘕，而少腹痛。寸口脉，沉而横者，太过于内也。故胁下有积。而腹中亦有横积痛，寸口脉，沉而喘者，或太过，或不及，故但为寒热，寒热之证，有有余，有不足也。横，横逆。喘，喘急。横与喘，言脉之形象，非谓病也。

　　脉盛滑坚者，曰病在外。脉小实而坚者，曰病在内。脉小弱以涩，谓之久病。脉滑浮而疾者，

　　谓之新病。脉急者，曰疝瘕。少腹痛，脉滑者曰风。脉涩者，曰痹。缓而滑，曰热中。盛而紧，曰胀。

