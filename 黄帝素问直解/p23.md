<!-- { "loadSidebar": true } -->
　　病肺弗治，肺即传所胜而行之肝，病名曰肝痹，肝脉布胁肋，肝气厥逆，故一名曰厥胁痛。食气入胃，散精于肝，肝气逆，故出食，当病肝之时，气血不和，则可按摩，若针刺耳。

　　弗治，肝传之脾，病名曰脾风、发瘅，腹中热，烦心，出黄，当此之时，可按、可药、可浴。

　　病肝弗治，肝即传所胜而行之脾，风木伤脾，火气乃生，故病名曰脾风发瘅。腹中热，热邪上蒸，则烦心，热邪下泄，则溺出黄。当病脾之时，脾络不通，可按摩以通之。脾气内虚，可甘药以补之。脾湿不行，可汤浴以散之。

　　弗治，脾传之肾，病名曰疝瘕。少腹冤热而痛，出白，一名曰蛊，当此之时，可按、可药。

　　病脾弗治，脾即传所胜而行之肾。水湿下凝，故病名曰疝瘕，疝瘕在少腹之处，故少腹冤热而痛。

　　冤热，热极无伸也。少腹热痛，内则虚寒，故溺出白，此疝瘕之病，外实，内虚。故一名曰蛊。当脾病传肾之时，亦可按而可药。

　　弗治，肾传之心，病筋脉相引而急，病名日 。当此之时，可灸、可药。弗治，满十日，法当死。

　　，音炽，余篇同。病肾弗治，肾即传所胜而行之心，心主血脉，血不荣筋，故病筋脉相引而急。

　　引急者，拘牵之意，故病名曰 。 ，搐搦也。当肾病传心之时，亦可灸、可药。若失而弗治，满十日，法当死。十日则十干尽，而五脏周，故死。

　　肾因传之心，心即复反感而行之肺，发寒热，法当三岁死，此病之次也。

　　心主神明多不受邪，故肾传之心，心即复反传而行之肺，肺病故发寒热。病从内发，故法当三岁死，三岁死者，此病传所胜之次也。肾因传心，水胜火也，心复传肺，火胜金也，一岁则金胜木，二岁则木胜土，三岁则土胜水，传五脏而当死。上文五脏相通，移皆有次者，相生之次也，此病之次，乃相胜之次也。

　　然其卒发者，不必治其传，或其传化有不以次，不以次入者，忧恐悲喜怒，令不得以其次，故令人

　　有大病矣。因而喜大，虚则肾气乘矣，怒则肝气乘矣，悲则肺气乘矣，恐则脾气乘矣，忧则心气

　　乘矣，此其道也。故病有五，五五二十五变，及其传化。传，乘之名也。

　　卒，音促。下同。肺病发寒热，然其寒热卒发者，乃外邪暴至，不必治其传，言不必以心脏传肺之法，而治之也。上文肾因传心，心复传肺，此病之次也。或其传化有不以次，所以不必次入者，乃忧恐悲喜怒，五志内伤，令不得以其次，故令人有大病矣。或因而喜大，心气内虚，则肾气乘心矣。或因而怒大，肝气内逆，则肝气乘脾矣。或因而悲大，肺气内郁，则肺气乘肝矣。或因而恐大，肾气内虚，则脾气乘肾矣。或因而忧大，肺气内虚，则心气乘肺矣。此五志内动，传化之道也。五志层五脏，故病有五，一脏有五脏之传，故五五二十五变，及其传化，所谓传者，即肾气乘，肝气乘，肺气乘，脾气乘，心气乘，故曰传，乘之名也。不言脾情也，脾土寄王于四脏也，悲言肺情者，言不但肝怒有余，本气乘于他脏，即肺悲不足，本气亦乘于他脏也。

　　大骨枯槁，大肉陷下，胸中气满，喘息不变，其气动形，期六月死，真脏脉见，乃予之期日。

　　便，平声。见，音现。予，与同。下俱仿此。大骨大肉，两臂两股之骨肉也。大骨枯槁，肾病也。

　　大肉陷下，脾病也。胸中气满，喘息不便，肺病也。便，犹利也。下文重言，义俱仿此。其气动形，言喘息不便，则气之出入不利，身形为之振动也。期六月死者，能冬不能夏，能夏不能冬，半岁而死也。真脏脉见者，即下文真脏至，如循刀刃责责然等是也。乃予之期日者，即《平人气象论》，肝见庚辛死等是也。五脏真气，转而不回，真脏脉见，则回而不转，故死也。

　　大骨枯槁，大肉陷下，胸中气满，喘息不便，内痛引肩项，期一月死。真脏见，乃予之期日。

　　承上文肾病脾病肺病，而言内痛引于肩之项，则循经而病于风府，故期一月死。盖卫气之行，循于经脉，一日一夜，大会于风府，日下一节，二十一日，至于伏衡，三十日出于缺盆，不能复会于风府，则死，若真脏脉见，乃予之期日。

　　大骨枯槁，大肉陷下，胸中气满，喘息不便，内痛引肩项，身热，脱肉破 ，真脏见，十月之内，死。

　　肌腠曰肉，脂膏曰 。承上文肾病脾病肺病风府病言兼身热，脱肉破 ，则阴血虚而中土败，若真脏脉见，则十日之内死，土之生数五，成数十，十日之内，不逾土数也。

　　大骨枯槁，大肉陷下，肩髓内消，动作益衰，真脏未见，期一岁死，见其真脏，乃予之期日。

　　未旧本误来今改。肩髓内消，动作益衰，言始则痛引肩项，今则肩髓内消，始则脱肉破 ，动作已衰，今则动作益衰，承上文而更进也。真脏未见，期一岁周环则死，若见其真脏，乃予之期日。

　　大骨枯槁，大肉陷下，胸中气满，腹内痛，心中不便，肩项身热，破 脱肉，目眶陷，真脏见，

　　目不见人，立死，其见人者，至

　　其所不胜之时，则死。

　　见人之见，如字。肾病骨枯，脾病肉陷，肺病气满，肝木乘脾，则腹内痛，神气内虚，则心中不便。

　　此承上文之意，而言五脏皆病也。肩项，所痛引肩项也；肩项身热，破 脱肉，亦承上文而言也。目眶陷，则阳明胃气并绝，若真脏脉见，目不见人，神气先亡，故立死。其见人者，神气未亡，至其所不胜之时，则死。时，一日十二时也。

　　急虚、身中、卒至，五脏绝闭，脉道不通，气不往来，譬于堕溺，不可为期，其脉绝不来，若人

　　一息五六至，其形肉不脱，真脏虽不见，犹死也。

　　中，去声。承上文之意，而言人有急病，刻时射死，难以脉诊，不可与之期日也。急虚，正气一时暴虚也。身中，外邪陡中于身也。卒至，客邪卒至于脏也。此病脏真之神机，不病经脉之有形，故五脏之气，一时绝闭，周身脉道，一时不通。气机环转，一时不相往来，库卒之病，死于倾刻，譬于堕溺，不可为期。急虚之病，其脉内脱，则绝不来，其脉外脱，则平人一息，脉五六至，其形肉虽不脱，其真脏虽不见，而犹之死也。此举一时暴死，不可为期，不必真脏脉见，所以补上文未尽之义。

　　真肝脉至，中外急，如循刀刃，责责然，如按琴瑟弦，色青白不泽，毛折乃死。真心脉至，坚而搏，

　　如循薏苡子，累累然，色赤黑不泽，毛折乃死。真肺脉至，大而虚，如以毛羽中人肤，色白赤

　　不泽，毛折乃死。真肾脉至，搏而绝，如指弹石，辟辟然，色黑黄不泽，毛折乃死。真脾脉至，弱

　　而乍数乍疏，色黄青不泽，毛折乃死。诸真脏脉见者，皆死不治也。

　　折，音舌。中人之中，去声。弹，平声。数，音朔。所谓真脏脉见者，如真肝脏之脉至，则中外劲急，其劲急也，如循刀刃，责责然，责责，不流通也。如按琴瑟弦，按之一线，不柔和也。有绝脉必有绝色，故色青白不泽，青者肝之色，白者金刑木也。夫脉自内以达外，故真脏脉见，必皆毛折乃死，所以然者，本末皆尽也。

　　如真心脏之脉至，则坚而搏，坚者牢实，搏者搏击，复如循薏苡子，累累然者，坚急而无根也。色赤黑不泽，水刑火也，亦必毛折乃死。如真肺脏之脉至，则大而虚，谓无本也，如以毛羽中人肤，谓无末也，色白赤不泽，火刑金也，亦必毛折乃死。若真肾脏之脉至，则搏而绝，搏者，转索之状，搏而绝者，转索而若断也。

　　如指弹石，辟辟然者，硬而呆实，无胃气也，色黑黄不泽，土刑水也，亦必毛折乃死。如真脾脏之脉至，脏气虚，故脉弱，不能达于四脏，故乍数乍疏，色青黄不泽，木刑土也。亦必毛折乃死。此明真脏之脉象，必本末皆尽而后死，亦补上文未尽之义。

　　黄帝曰，见真脏曰死，何也？

　　真脏之脉，藏而不见，见则必死，帝既反复详明，更欲推其所以死之故，故探诸岐伯以发明之。

　　岐伯曰：五脏者，皆禀气于胃，胃者五脏之本也。脏气者，不能自致于手太阴，必因于胃气，乃

　　至于手太阴也。故五脏各以其时，自为而至于手太阴也。故邪气胜者，精气衰也。故病甚者，胃

　　气不能与之俱至于手太阴。故真脏之气独见，独见者，病胜脏也，故曰死。帝曰：善。

　　真脏者，脉无胃气也。夫五脏者，皆禀气于胃，是胃者，乃五脏之本也。肺朝百脉，手太阴主之，然脏气者，不能自致于手太阴，必因于胃气，乃至于手太阴也。故肝心脾肺肾五脏，各以其时，自为弦钩毛石之脉，而至于手太阴也。故邪气胜者，由于五脏之精气衰也。故病甚者，胃气不能与之俱至于手太阴，脉无胃气，故真脏之气，独见于脉。独见者，病气胜于脏也。病气胜脏，故曰死。此亦回则不转，乃失其机之义，故帝曰善。此一节，帝承玉机之义，而申明真脏也。

　　黄帝曰：凡治病，察其形气色泽，脉之盛衰，病之新故，乃治之，无复其时。

　　帝既明玉机真脏之义，而形气色脉，皆有神机，故复言之，凡治病者，必察其形之与气，及色之润泽，脉之盛衰，与病之新故，乃立法以治之，更须无后其时。

　　形气相得，谓之可治。色泽以浮，谓之易已。脉从四时，谓之

　　可治。肺弱以滑，是有谓气，命曰易治，取之以时。

　　易，去声。试以形气色脉之顺者言之。形气和谐而相得，病可治也。面色润泽外浮，病易已也。春弦夏钩，秋浮冬营，脉从四时，病可治也。脉弱以滑，是有胃气，病易治也。形气色脉皆顺，虽久病亦为可治。治之无后其时，故曰取之以时。

　　形气相失，谓之难治，色夭不清，谓之难已。脉实以坚，谓之益甚，脉逆四时，为不可治，必

　　察四难而明告之。

　　四难，形气色脉也。试以形气色脉之逆者言之，形弱气强，形强气弱，是相失也，病必难治。面色火折，无有润泽，病必难已。脉实以坚，是无胃气，病必益甚。脉逆四时，脏气受刑，病不可治。形气色脉皆逆，虽新病亦不可治。告之无后其时，故必察四难而明告之。无容缓也。

　　所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时。未

　　有脏形，于春夏而脉沉涩，秋冬而脉浮大，名曰逆四时也。

