<!-- { "loadSidebar": true } -->
　　申明上文所谓脉逆四时者，春得肺脉，金刑木也。夏得肾脉，水刑火也。秋得心脉，火刑金也。冬得脾脉，土刑水也。其脉之至，皆悬绝无根，或沉涩不起者，是无胃气，命曰逆四时也。未有脏形者，至春夏而脉未弦钩，至秋冬而脉未浮营也。春生夏长，于春夏而脉沉涩。秋收冬藏，于秋冬而脉浮大，亦名曰逆四时也。

　　病热脉静，泄而脉大，脱血而脉实，病在中；脉坚实，病在外；脉不坚实者，皆难治。

　　脉病相反，亦谓之逆。病热则气血不和，今病热而脉静，下泄则土气内虚，今泄而脉大；脱血，则阴津下泄，今脱血而脉实，病在中，则正气虚，今病在中，脉实坚，病在外，则邪气实。今病在外，脉不实坚，此脉病相反，即逆四时，故皆难治。

　　黄帝曰：余闻虚实，以决死生，愿闻其情。

　　帝既明形气色脉之要，而形气色脉，有虚有实，有死有生，故探诸岐伯以明之。

　　岐伯曰：五实死，五虚死。

　　五实，五脏之邪气实也。五虚，五脏之正气虚也。病干脏气，虚实皆能死也。

　　帝曰：息闻五实五虚。岐伯曰：脉盛皮热，腹胀，腹胀，前后不通，闷瞀，此谓五实。脉细，皮寒，气少，泄利前后，饮食不入，此谓五虚。

　　督，音茂，余篇同。脉者，心之主也。心受邪，故脉盛。皮者，肺之主也，肺受邪，故皮热，腹者脾之主也，脾受邪，故腹胀。肾开窍于前后二阴，肾受邪，故前后不通。肝开窍于目，肝受邪，故闷瞀。闷，郁也。瞀，目不明也。此谓五实。心气虚，则脉细。肺气虚，则皮寒。肝气虚，则气少。肾气虚，则泄利前后。脾气虚，则饮食不入，此谓五虚。

　　帝曰：其时有生者，何也？岐伯曰：浆粥入胃，泄注止，则虚者活。身汗得后利，则实者活，此其候也。

　　五脏之气，生于胃土，主于三焦，胃土调和，则浆粥入胃，泄注止，如是则虚者活。三焦通畅于外，则身汗，通畅于内，则得后利，如是则实者活。此其虚实死生之候也。

　　此一节，论形气色脉，虚实死生，以终玉机真脏之义。

　　卷之三

　　三部九候论第二十篇

　　原名，决死生，王冰改为三部九候，今从之。

　　三部者，头面为上部，胸膈为中部，胁腹为下部也。九候者，一部之中，各有三候，三三而为九候也。

　　通体形气，太阳主之，故两举太阳经脉，明其死生，皆必指而导之，乃以为真，此三部九候之大法也。

　　黄帝问曰：余闻九针于夫子，众多博大，不可胜数。余愿闻要道，以属子孙，传之后世，着

　　之骨髓，藏之肝肺，歃血而受，不敢妄泄。令合天道，必有终始，上应天光，星辰历纪，下副四时五

　　行，贵贱更互，冬阴夏阳，以人应之，奈何？愿闻其方。

　　胜，平声。数，上声。藏如字。更，平声。此篇论三部九候，故帝问：余闻九针于夫子，而九针之数，众多博大不可胜数，今余愿闻九候之要道以属我子孙，而使传之后世，其理至微，故当着之骨髓，藏之肝肺。其道至遵，故当歃血而受，不敢妄泄。令合天道者，令人身而合于天道也。必有终始者，自始至终，终而复始也。合天道则上应天光，而星辰可以历纪；有终始则下副四时五行。贵贱更互，寒往暑来，暑往寒来，而冬阴夏阳，凡此皆天地阴阳之要道。以人应之，奈何？而愿闻其方；方，犹法也。

　　岐伯对曰：妙乎哉问也！此天地之至数。

　　伯赞其问，言九候要道，此天地之至数。

　　帝曰：愿闻天地之至数，合于人形血气，通决死生，为之奈

　　何？

　　愿闻天地之至数，而合于人形血气，通决死生，即上文以人应之之意。

　　岐伯曰：天地之至数，始于一，终于九焉。一者天，二者地，三者人，因而三之，三三者九，以应

　　九野。故人有三部，部有三候，以决死生，以处百病，以调虚实，而除邪疾。

　　一者，数之始；九者，数之终。故始于一，终于九焉。一者，奇也，阳也，故一者天；二者，偶也，阴也，故二者地；三者，参也，参于天地之间，故三者人。因而三之，则天有天地人，地有天地人，人有天地人，故三三者九。以至数而合于天地，故以应九野，九野地里之合于天度也。以至数而合于人身，故人有三部，一部各有三候，可以决死生，处百病，调虚实，而除邪疾，此天地之至数，合于人形血气，而通决死生也。

　　帝曰：何谓三部？

　　三部何在？

　　岐伯曰：有下部，有中部，有上部。部各有三候，三候者，有天有地有人也。必指而导之，乃以为真。

　　阴阳之理，从阴而阳，自下而上，故曰有下部、有中部、有上部。而一部之中，各有三候，三候者，各有天有地有人也。必以指循切而按导之，乃为部候之真。有如后文所云也。

　　上部天，两额之动脉，上部地，两颊之动脉，上部人，耳前之动脉。

　　是头面之候有三，而为上部也。详见下文。

　　中部天，手太阴也，中部地，手阳明也，中部人，手少阴也。

　　是手阴阳之候有三，而为中部也。详见下文。

　　下部天，足厥阴也，下部地，足少阴也，下部人，足太阴也。故下部之天，以候肝，地

　　以候肾，人以候脾胃之气。

　　是足三阴之候有三，而为下部也。足厥阴，肝也，故下部之天以候肝；足少阴，肾也，故下部之地以候肾；足太阴，脾也，故下部之人以候脾，而合于胃之气。

　　帝曰：中部之候奈何？

　　下部既明，中部之候奈何。

　　岐伯曰：亦有天，亦有地，亦有人。天以候肺；地以候胸中之气；人以候心。

　　手太阴，肺也，故天以候肺。手阳明大肠，肺之府也，故地以候胸中之气。手少阴，心也，故人以候心。

　　帝曰，上部何以候之？

　　下部中部既明，上部何以候之。

　　岐伯曰：亦有天，亦有地，亦有人。天以候头角之气；地以候口齿之气；人以候耳目之气。

　　上部天，两额之动脉，故天以候头角之气：上部地，两颊之动脉，故地以候口齿之气；上部人，耳前之动脉，故人以候耳目之气。由此观之，则头面为上部，胸膈为中部，胁腹为下部也。

　　三部者，各有天，各有地，各有人，三而成天，三而成地，三而成人，三而三之，合则为九。九

　　分为九野，九野为九藏。故神藏五，形藏四，合为九藏。五脏已败，其色必夭，夭必死矣。

　　上文三部者，各有天，各有地，各有人，乃三而成天，三而成地，三而成人，一部三候，三而三之，合则为九。以至数而合于天地，则九分为九野。以天地而合于人形，则九野为九藏。九藏者，肝肺心脾肾，藏魂魄神意志，故神藏五；大肠、小肠、胃与膀胱，藏水谷糟粕，故形藏四，合神藏形藏而为九藏。若五脏之神气已败，不荣于外，则其色必夭，夭必死矣。

　　此一节论人身三部九候，合于天地之至数也。

　　帝曰：以候奈何？

　　上节论三部九候，此下但论九候之法，故问以候奈何？

　　岐伯曰：必先度其形之肥瘦，以调其气之虚实，实则泻之，虚

　　则补之。必先去其血脉，而后调之。无问其病，以平为期。

　　度，入声。九候主周身之形气，故必先度其形之肥瘦，以候其外。调其气之虚实，以候其内，如实则泻之，如虚则补之。必先去其血脉之凝滞，而后调补其血脉之不足，无问其病之外内，要以血脉之平为期，此候之之法也。

　　帝曰：决死生奈何？

　　九候何以决死生。

　　岐伯曰：形盛脉细，少气不足以息者，危。形瘦脉大，胸中多气者，死。形气相得者，生。三五不调者，病。三部九候皆相失者，死。

　　形与脉气贵相合也，如形盛脉细而少气，不足以息者，是形体有余，脉气反衰，故危。如形瘦脉大，而胸中多气者，是形体不足，脉气反强，故死。是必形气相得者，生。若形气相为参伍，而不调者，病。若三部九候，皆相失者，死。

　　上下左右之脉，相应如参舂者，病甚。上下左右相失，不可数者，死。

　　数，上声。夫参伍不调，而上下左右之脉，相应于指，如参舂者，则病甚，参舂者，此上彼下，彼上此下，不相合地。三部九候皆相失，而上下左右，相失不可数者，死，不可数者，脉体错乱，不可数其至数也。

　　中部之候虽独调，与众脏相失者，死。中部之候相减者，死。目内陷者，死。

　　夫上下左右，相应如参舂，上下左右，相失不可数，设中部之候虽独调，究与上下左右之众脏相失，是上下左右不归于中土，故死。若上下左右之候有余，而中部之候相减，是中土不达于上下左右，故亦死。夫上下左右，归于中部，而五脏之精，皆注于目，今目内陷，则五脏俱绝，故死。此九候以决死生之法也。

　　帝曰：何以知病之所在？

　　欲决死生，必识病因，帝故问之。

　　岐伯曰：察九候独小者病，独大者病，独疾者病，独迟者病，独热者病，独寒者病，独陷下者病。

　　欲知病之所在，须察九候而诊视之。如察九候，其脉有独小者病，有独大者病；其脉有独疾者病，有独迟者病；脉中有独热者病，有独寒者病；有生阳之气，不能上升，独陷下者病，是察九候而有七诊之病也。

　　以左手足上，上去踝五寸，按之，庶右手足当踝而弹之，其应过五寸以上，蠕蠕然者不病；其

　　应疾，中手浑浑然者，病；中手徐徐然者，病；其应上不能至五寸，弹之不应者死。

　　踝，蛙去声。弹，平声。蠕，音蝉。踝、蠕余篇同。中，去声。上文小大疾迟寒热为病，其病犹轻，若陷下则生阳之气不升，其病必危。故当以两手而按其足踝，其法以左手于病者足上，上去踝五寸按之。夫足外踝上七寸，乃承山之穴，属足太阳，今去踝五寸，则在承山之下，庶右手于病者足上，当踝而弹之，盖左手按脉，右手导引，其脉气之应，过五寸以上，而至于承山。蠕蠕然动者，气之和也，故为不病。其脉应手疾，而中手浑浑然者，乃气盛太过，故病，若中手徐徐然者，乃气虚不足，故亦病。若其应，上不能至五寸，右手弹之而不应者，乃生阳之气，绝灭于下，故死。

　　是以脱肉，身不去者死；中部乍疏乍数者死。

　　数，音朔，下同。上文言生阳绝灭者死，此言生阳之气，不能外达，不能上下者皆死。是以脱肉，乃生阳之气，不能外达，身有病而不去者死。中部人，其气上通于天，下交于地，中部之脉，乍疏乍数，乃生阳之气不能上下，故亦死。

