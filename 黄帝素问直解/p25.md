<!-- { "loadSidebar": true } -->
　　其脉代而钩者，病在络脉。

　　代者，乍疏之象也。代而钩者，乍数之象也。承上文乍疏乍数而言。若其脉代而钩者，乃经络内外不通，故病在络脉；不死也。

　　九候之相应也，上下若一，不得相失，一候后，则病，二候后，则病甚，三候后，则病危。所

　　谓后者，应不俱也。

　　总承上文而言九候之相应也。阴阳上下，其动若一，不得独小独大，独疾独迟而相失也。脉有浮中沉三候，一候后者，浮以候之，脉不应指，不应则病矣。二候后者，中以候之，脉不应指，不应则病甚。三候后者，沉以候之，脉不应指，不应则病危。申明所谓后者，应不俱也，谓浮中沉之脉，不俱应于指下也。凡此皆指而导之之法也。

　　察其腑脏，以知死生之期。

　　九候以决死生，以知病之所在，故察其腑脏，以知死生之期，病在腑则生，病在脏则死也。

　　必先知经脉，然后知病脉。真脏脉见者，胜死。

　　见，音现。夫察腑知病，必先知经脉，然后知病脉，察脏知死，须知真脏脉见者，至胜克之日而死。

　　足太阳气绝者，其足不可屈伸，死必戴眼。

　　九候主周身形气，而太阳经脉之气，营运于通体，故足太阳之气绝者，其足不可屈伸，死必戴眼，其足不可屈伸者，经绝也。死必戴眼，脉绝也。太阳经脉之气，行于通体，故论九候，而举太阳经脉以明之。

　　此一节论九候以决死生，以知病之所在，必指而导之，乃以为真也。

　　帝曰：冬阴夏阳，奈何？

　　帝愿闻要道，有冬阴夏阳，以人应之之语，故复问之。

　　岐伯曰：九候之脉，皆沉细悬绝者为阴，主冬，故以夜半死；

　　盛躁喘数者为阳，主夏，故以日中死。

　　冬阴夏阳，乃一岁之阴阳，夜半日中，乃一日之阴阳，九候之脉，皆沉细悬绝者，为阴脉，阴主冬，故以夜半死；若九候之脉，皆盛躁喘数者，为阳脉，阳主夏，故以日中死。

　　是故寒热病者，以平旦死；热中，及热病者，以日中死；病风者，以日夕死；病水者，以夜半死。

　　其脉乍疏乍数，乍迟乍疾者，日乘四季死。

　　一日之内，亦有四时，是故寒热病者，肝血内虚，为寒为热也。平旦，乃寅卯之时，肝木主气，肝脏病，故以平旦死。热中及热病者，心火燔灼，内外皆热也，日中乃巳午之时，心火主气，心脏病，故以日中死。病风者，秋金肃杀之气，病于肺也，日夕，乃申酉之时，肺金主气，肺脏病，故以日夕死。病水者，冬令寒水之气，病于肾也，夜半乃亥子之时，肾水主气，肾脏病，故以夜半死。脾脏属土，土灌四旁，若其脉乍疏乍数，乍迟乍疾，乃中土内虚不能四布，故以一日所乘之四季死。辰戌丑未，寄王于平旦、日中、日夕、夜半也。

　　形肉已脱，九候虽调，犹死。

　　立形定气，命之曰人。若形肉已脱，坤土内败，诸脏无以资生，九候之脉虽调，犹之死也。

　　七诊虽见，九候皆从者，不死。

　　见，音现。小大疾迟寒热陷下，七诊之脉虽见，非同土败，故九候皆从者不死。

　　所言不死者，风气之病，及经月之病，似七诊之病而非也，故

　　言不死。若有七诊之病，其脉候亦败者死矣。必发哕噫。

　　小大疾迟寒热，为病犹轻，陷下则病非轻，故申明所以言不死者，或病气机而为风气之病，或病经脉而为经月之病，生阳之气犹能上升，似七诊之病而不陷下，故曰非也。此所以言不死也。若有七诊之病，而正气陷下，其脉候亦败者死矣。生阳不升，故必发哕噫，甚则为哕，土气败也，微则为噫，土气虚也。是知七诊之病，不陷下者不死，陷下则死也。

　　必审问其所始病，与今之所方病，而后各切循其脉，视其经络浮沉，以上下逆从循之。其脉疾者不

　　病，其脉迟者病，脉不往来者死。皮肤着者死。

　　病有新故，善诊者，必审问其所始病，与今之所方病，然后以证合脉，以脉合证，而各切循其脉，并视其经络之浮沉，以上下逆从而循之，其脉疾者，经络有余，故不病。其脉迟者，经络内虚，故病。脉不往来，则气血内绝，故死。皮肤着者，久病肉脱，皮肤着者故死。

　　帝曰：其可治者奈何？

　　脉不往来者死，皮肤着者死，其可治者奈何。

　　岐伯曰：经病者治其经，孙络病者，治其孙络血。

　　其可治者，仍当视其经络之浮沉，以上下逆从而循之，乃为治法也，经居络内，故经病者治其经，孙络居络外，故孙络病者治其孙络，见血而愈。

　　血病，身有痛者，治其经络。

　　经络皆主血，若经络之血病，而身有痛者，治其经络。

　　其病者在奇邪，奇邪之脉，则缪刺之。

　　奇邪者，邪不入于经，流溢于大络，而生奇病也。若其病者，在奇邪，夫奇邪之脉，则当缪刺以治之。

　　缪刺者，左病刺右，右病刺左也。

　　留瘦不移，节而刺之。

　　始为奇邪之病，治之不愈，邪留日深，病在于骨，肌肉瘦而邪不移，故当取其骨节而刺之。

　　上实下虚，切而从之，索其结络脉，刺出其血，以见通之。

　　《灵枢·刺节真邪》论曰，六经调者，谓之不病。一经上实下虚，而不通者，此必有横络盛加于大经，令之不通，视而泻之，此所谓解结也。此上实下虚者，有横络加于经外，外为上，内为下，故上实下虚。切而从之者，切其经之所组而从治之。索其结络脉者，索其络脉之结也。刺出其血，以见通之者，血出结去，见其络脉之通，病可愈也。凡此皆视其经络浮沉，以上下逆从而循之之法也。

　　瞳子高者，太阳不足；戴眼者，太阳已绝。此决死生之要，不可不察也。手指及手

　　外踝上五指留针。

　　经脉血气，本于先天水火之所生，故举太阳以终经脉之义。瞳子高者，乃太阳水火之精，不足于上。戴眼者，乃太阳生阳之气，已绝于下，此以先天水火之精，决死生之要，以九候而决死生者，不可不察也。夫病在阴者，补阳以治之，病在足者，补手以治之，此阴阳上下，相为表里之义。手指，及手外踝上五指，留针者，言足太阳经脉不足，当补手太阳以治之，手太阳之脉，起于小指之端，循手外侧，出踝中，故太阳不足，当取手指，及手指外踝之上，乃第五指者，留针以补之，使手太阳之经脉充溢；而交于足太阳，乃为治之之法也。

　　此一节，言九候七诊，经络浮沉，以决死生，以知病之所在，亦必指而导之，乃以为真也。

　　卷之三

　　经脉别论第二十一篇

　　经脉始于肺，终于肝，环转营运，度数有常，若惊恐恚劳，喘汗生病，脏气独至，失其常度，是谓经脉之别。知其正，则知其别，故论饮食输散之常；知其别，欲知其正，故论阴阳藏象之体，而反复明之。

　　黄帝问曰：人之居处动静勇怯，脉亦为之变乎？

　　脉，经脉也。人之经脉，行有常度。如居处之动静，用力之勇怯，经脉亦为之变乎？帝问脉变，所以为经脉之别也。

　　岐伯对曰：凡人之惊恐恚劳动静，皆为变也。

　　不但居处之动静，用力之勇怯，凡人之惊恐恚劳动静，经脉失常，皆为变也。

　　是以夜行，则喘出于肾，淫气病肺；有所堕恐，喘出于肝，淫

　　气害脾，有所惊恐，喘出于肺，淫气伤心；度水跌仆，喘出于肾与骨。

　　平人之气，和于经脉，劳动喘急，则经脉失常，是以夜行劳动，气不闭藏，则喘出于肾，肾为本，肺为末，故淫气病肺，失其常矣；有所堕恐，因堕而内恐也，堕伤筋，肝主筋，故喘出于肝，肝木侮脾，故淫气害脾，失其常矣；有所惊恐，因惊内恐也，惊恐则气机内乱，肺主气，故喘出于肺，肺为心之盖，故淫气伤心，失其常矣；度水跌仆，则既堕且惊，甚于夜行，故喘出于肾与骨，不能上合于肺，淫气害骨，故曰与骨，更失其常矣。此五脏病喘，经脉失常，而为经脉之变也。

　　当是之时，勇者气行，则已；怯者，则着而为病也。故曰诊脉

　　之道，观人勇怯，骨肉皮肤，能知其情，以为诊法也。

　　承上文，而言当夜行堕恐惊跌仆之时，勇者经脉有余，不能为病，故气行则已；怯者经脉受伤，则着而为病，有如上文所云也。夫勇者则已，怯者为病，故曰诊脉之道，观人勇怯，骨肉皮肤，知其内外浅深之情，可以为诊法也。

　　故饮食饱甚，汗出于胃：惊而夺精，汗出于心；持重远行，汗出于肾；疾走恐惧，汗出于肝；

　　摇体劳苦，汗出于脾；故春秋冬夏四时，阴阳生病，起于过用，此为常也。

　　气机不和则喘，经脉不和则汗，故举汗出以明之。饮食饱甚，则胃络不和，故汗出于胃；惊而夺精，则心脉不和，故汗出于心，持重远行，则伤肾主之骨，故汗出于肾；疾走恐惧，则伤肝主之筋，故汗出于肝；摇体劳苦，则伤脾主之肌肉，故汗出于脾。不言肺者，以汗皆出于肺主之皮肤也。五脏之气，合于四时，故春秋冬夏四时，其阴阳不合而生病，皆起于过用。过用，即饱甚夺精远行恐惧劳苦也。此为常也，言以此过用为常也，过用为常，则失经脉之正矣。

　　食气入胃，散精于肝，淫气于筋；食气入胃，浊气归心，淫精于脉。脉气流经，经气归于肺。肺

　　朝百脉，输精于皮毛。毛脉合精。行气于腑。腑精神明，留于四脏，气归于权衡。权衡以平，气

　　口成寸，以决死生。

　　胃者，五脏之本，六腑之大源也。故食气入胃，助东方木气上达，而散精于肝，肝则淫气于筋。

　　淫，浸灌也。食气入胃，助君火神气营运，而浊气归心，心则淫精于脉，肝受精，则淫气，心受气，则淫精，是食之精，即食之气，食之气，即食之精也。脉气留经者。无形之脉气流入于经，而合有形也。经气归于肺者，经液之气，肺居其首，故归于肺也。肺朝百脉者，肺受百脉之朝也。输精于皮毛者，皮毛受肺精之输布也。毛脉合精，行气于腑者，皮毛百脉，合肺输之精，而行气于六腑也。腑精神明，留于四脏者，六腑之精，合心脏之神明，留于肺肝脾肾四脏也。皮毛百脉，六腑五脏之气，外内相应，太过不及，皆能为病，故气归于权衡。权衡，秤物而得其平也。故权衡以平，则气口成寸。气口，即左右手之脉口，寸部是也。脉之大会，在于寸口。故诊寸口之脉，可以决其死生。此食气入胃，行散转输，而为经脉之正也。

　　饮入于胃，游溢精气，上输于脾，脾气散精，上归于肺，通调

　　水道，下输膀胱，水精四布，五经并行，合于四时，五脏阴阳，揆度以为常也。

