<!-- { "loadSidebar": true } -->
　　度，入声。上文言食，此则言饮。饮入于胃，与食不同，游溢胃腑之精气，而上输于脾，脾气散胃腑之精，而上归于肺。肺，天也，脾，地也，脾气散精，则地气上升，而通调水道矣。上归于肺，则天气下降，而下输膀胱矣。夫水道通调，则水精四布，下输膀胱，则五经并行。四布，则合天之四时，五经，则合人之五脏。故合于四时、五脏，四时之阴阳，即五脏之阴阳，五脏之阴阳，即四时之阴阳，故阴阳揆度，天人合一，以为人身经脉之常也。此饮入于胃，行散转输而为经脉之正也。

　　此一节，论喘汗失常，以明经脉之别；饮食输散，以明经脉之正。知其别，必知其正，知其正，则知其别也。

　　太阳脏独至，厥喘，虚气逆，是阴不足，阳有余也，表里当俱泻，取之下俞。

　　十二经脉，合手足之三阳三阴，故复论三阳三阴之常变以明之。三阳主六腑，腑能藏物亦谓之脏。太阳脏独至者，阳气不和于阴，太阳脏气独至也。厥喘者，下厥冷，上喘急也。虚气逆者，言厥而喘，为虚气之上逆也。厥喘气逆，是真阴不足，太阳脏独至，为阳热有余也。太阳之气，起于水府，通于皮毛，故表里当俱泻。太阳之脉，起于足小趾之至阴，故当取之下俞。俞，俞穴也。

　　阳明脏独至，是阳气重并也。当泻阳补阴，取之下俞。

　　重，平声。重并者，太阳少阳之气，皆并于阳明也。故当泻阳之有余，补阴之不足。阳明之脉，起于足大次趾之厉兑，故亦当取之下俞。

　　少阳脏独至，是厥气也。跷前卒大，取之下俞。

　　卒，音促。少阳者，初阳也，生于厥阴。少阳独至，阳气未盛，是阴厥之气也。初阳不升，故跷前卒大，少阳经脉，在阳跷之前也。少阳起于足小次趾之窍阴，故亦当取之下俞。

　　少阳独至者，一阳之过也。

　　太阳为三阳，阳明为二阳，少阳为一阳，故申明少阳独至者，乃一阳之过也。过，犹失也。由少阳而推论之，则阳明独至者，二阳之过也，太阳独至者，三阳之过也。

　　太阴脏搏者，用心省真，五脉气少，胃气不平，三阴也。宜治其下俞，补阳泻阴。

　　太阴藏搏者，足太阴脾脏，手太阴肺脏，两脏之气相搏也。用心省真者，或病足，或病手，当用心省察其真。肺朝百脉，五脉气少，手太阴也。脾胃相连，胃气不平，足太阴也。此气少不平，虽分手足，皆属太阴，故曰三阴也。病在三阴，宜治其下俞，阴气相搏，则阳气不足，故当补阳泻阴。

　　一阳独啸，少阳厥也。阳并于上，四脉争张，气归于肾。宜治其经络，泻阳补阴。

　　一阳，少阳也。少阳，三焦也。灵枢本输论云：少阳属肾，此论一阳，所以言肾也。一阳独啸，上焦之气，独发于上也。上焦独发，则下焦之气，厥逆于下，故曰少阳厥也。一阳独啸，则阳并于上。少阳厥也，则四脉争张。四脉，肝脾心肺也。争张，不和也。四脉争张，由于肾气之不达，故气归于肾，言脉之争张，归过于肾也。经络内通五脏，故宜治其经络，当泻上焦之独啸，补下焦之肾厥，故泻阳补阴。

　　一阴至，厥阴之治也。真虚 心，厥气留薄，发为白汗，调食和药，治在下俞。

　　一阴，厥阴也。不曰一阴独至，曰一阴至，则阴中有阳，故为厥阴之治也。真虚，犹言真假。 ，忧也。言厥阴治之真假，当忧心以审之，即太阴之用心省真也。厥阴为经脉之终，复注于肺，厥气留薄者，厥阴之气，留于肝而薄于肺也。薄于肺，则发为白汗。

　　此厥阴之治，非厥阴之病，但当调食和药，以治其汗，治在下俞，以固其阴。

　　帝曰：太阳脏何象？

　　承上文脏气不和，而详明其本然之脉象，

　　岐伯曰：象三阳而浮也。

　　其本然之脉象，象三阳而外浮。

　　帝曰：少阳脏何象？岐伯曰：象一阳也。一阳脏者，滑而不实也。

　　其本然之脉象，象一阳初生，滑而不实。滑者，紧之浮也。滑而不实，则生阳渐升矣。

　　帝曰：阳明脏何象？岐伯曰：象大浮也。

　　两阳合明，谓之阳明，故其本然之脉象，象大而且浮。

　　太阴脏搏，言伏鼓也。

　　帝问三阳之脏象，而伯复告以三阴。太阴脏搏之脉象，乃天地脾肺之气，相为搏激言，伏鼓也。伏鼓者，从下而上，从地而天之义也。

　　二阴搏至肾，沉不浮也。

　　二阴搏者，心肾相搏也。心肾相搏之脉象，搏至肾而沉，沉不浮也。沉不浮者，从上而下，从心而肾，即少阳厥，而气归于肾之义。不言厥阴搏者，以厥阴之治也。

　　此与上节同义。脏气独至，以明经脉之别。脏象本体，以明经脉之正。知其别，必知其正，知其正，益知其别也。

　　卷之三

　　藏气法时论第二十二篇

　　脏气，五脏之气也。法时，法天之四时也。天行四时，地生百物。人备五脏，皆合五行。天有一岁之五行，有十干之五行，有一日之五行；地有五谷五果五畜五菜百药，各具五味，各有五行；人之五脏五行，合于天地。合天，则有五色六气之上承，合地，则有五苦五欲之下应，故曰脏气法时也。

　　黄帝问曰：合人形以法四时、五行而治，何如而从？何如而逆？得失之意，愿闻其事。

　　合人形通体经脉，外而皮毛，内而腑脏，以法天地之四时五行而延医之，何如？则法天地而从，何如？则不法天地而逆，反逆为从则得，反从为逆则失，愿闻从逆得失之事，而探诸岐伯也。

　　岐伯对曰：五行者，金木水火土也。更贵更贱，以知死生，以决成败，而定五脏之气，间甚之时，死

　　生之期也。

　　更，平声，间，去声，下间甚同。四时之气，不外五行，五行者，金木水火土也。贵者，水旺于春，火旺于夏；贱者，水败于秋，火灭于冬。更贵更贱者，生化叠乘，寒暑往来也。以更贵更贱之理，以知病之死生，以决治之成败，而五脏之旺气可定，病之间甚，死生之期，皆可定也。

　　帝曰：愿卒闻之。

　　卒，犹尽也。

　　岐伯曰：肝主春，足厥阴少阳主治，其日甲乙。肝苦急，急食甘以缓之。

　　肝心脾肺肾，人之五脏也。于脏为肝，于时为春，故肝主春。足厥阴，乙木也，足少阳，甲木也，故春时而足厥阴少阳主治，其日甲乙。肝主春木有生阳渐长之机，若急而不和，肝所苦也，治之之法，当急食甘味以缓之。

　　心主夏，手少阴太阳主治，其日丙丁。心苦缓，急食酸以收之。

　　手少阴，丁火也，手太阳，丙火也，故夏时而手少阴太阳主治，其日丙丁。心主夏火，有炎上迅速之机，若缓而不速，心所苦也，治之之法，当急食酸味以收之。酸收者，助心气而使之上炎也。

　　脾主长夏，足太阴阳明主治，其日戊己。脾苦湿，急食苦以燥之。

　　足太阴，己土也，足阳明，戊土也，故长夏而足太阴阳明主治，其日戊己，脾属阴土，籍阳明燥气以相资，若湿而不燥，脾所苦也，治之之法，当急食苦味以燥之，苦为火味，故能燥也。

　　肺主秋，手太阴阳明主治，其日庚辛。肺苦气上逆，急食苦以泄之。

　　手太阴，辛金也，手阳明，庚金也，故秋时而手太阴阳明主治，其日庚辛，肺主秋金，有收敛清肃之机，若气上逆，肺所苦也，治之之法，当急食苦味以泄之，苦寒注下，故能泄也。上文言苦燥，此言苦泄，盖禀君火之气而味苦，则燥，禀寒水之气而味苦，则泄，于物性之运气推之，则得矣。

　　肾主冬，足少阴太阳主治，其日壬癸。肾苦燥，急食辛以润之，开腠理，致津液通气也。

　　足少阴，癸水也，足太阳，壬水也。故冬时而足少阴太阳主治，其日壬癸。水王于冬，肾气主之，燥而不润，肾所苦也，治之之法，当急食辛味以润之，夫辛主发散，何以能润？以辛能开腠理，致在内之津液而通气于外，在下之津液而通气于上，故能润也。

　　病在肝，愈于夏，夏不愈，甚于秋，秋不死，持于冬，起于春，禁当风。

　　肝，木也，夏，火也，火为木之子，故病在肝，愈于夏。子气王而病不愈，至秋则金克木而病甚矣。秋不死，持于冬，水生木也。至春则木气复王，故起于春。风气通于肝，故禁当风。此藏气法一岁之四时也。

　　肝病者，愈在丙丁，丙丁不愈，加于庚辛，庚辛不死，持于壬癸，起于甲乙。

　　肝病愈在丙丁，即上文病在肝愈于夏也。丙丁不愈，加于庚辛，即上文夏不愈甚于秋也。庚辛不死，持于壬癸，即上文秋不死，持于冬也。起于甲乙，即上文起于春也。此藏气法十干之四时也。

　　肝病者，平旦慧，下晡甚，夜半静。

　　慧，爽慧也。静，安静也。平旦乃木王之时，平旦慧，即上文起于春、起于甲乙之意也。下晡乃金王之时，金克木，故下晡甚，即上文甚于秋，加于庚辛之意也。夜半乃水王之时，水生木，故夜半静，即上文持于冬、持于壬癸之意也。此藏气法一日之四时也。

　　肝欲散，急食辛以散之，用辛补之，酸泻之。

　　肝病则木郁，故肝欲散，治之之法，当急食辛味以散之，辛主散也。肝气郁而欲散，散之即所以补之，故用辛补之。夫辛散为补，则酸收为泻，故酸泻之。此藏气法地之五味也。

　　病在心，愈在长夏。长夏不愈，甚于冬，冬不死，持于春，起于夏，禁温食，热衣。

　　心，火也。长夏，土也。土为火之子，故病在心，愈在长夏。子气王而病不愈，至冬则水克火，而病甚矣。冬不死，持于春，木生火也。至夏则火气复王，故起于夏。火气通于心，故禁温食热衣。

　　此藏气法一岁之四时也。

　　心病者，愈在戊己。戊己不愈，加于壬癸。壬癸不死，持于甲乙，起于丙丁。

　　心病愈在戊己，即病在心，愈在长夏也。戊己不愈，加于壬癸，即长夏不愈，甚于冬也。壬癸不死，持于甲乙，即冬不死，持于春也。起于丙丁，即起于夏也。此藏气法十干之四时也。

　　心病者，日中慧，夜半甚，平旦静。

　　日中乃火王之时，故日中慧，即起于夏，起于丙丁也。夜半乃水王之时，水克火，故夜半甚，即甚于冬，加于壬癸也。平旦乃木王之时，木生火，故平旦静，即持于春、持于甲乙也。此脏气法一日之四时也。

　　心欲软，急食咸以 之，用咸补之，甘泻之。

　　心病则火炎，故心欲 。治之之法，当急食咸味以 之，咸能 坚也。心气炎而欲 ， 之即所以补之，故用咸补之。咸 为补，则甘缓为泻，故甘泻之。此藏气法地之五味也。

