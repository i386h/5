<!-- { "loadSidebar": true } -->
　　苦，犹病也。承上文手足阴阳表里之义，而言今知手足阴阳之所病。血有形属阴，气无形属阳；有形阴血，必先去，无形阳气勿先伤，故凡治病必先去其血。去其血，乃去其所苦之病也。伺之所欲，窥伺其欲散、欲软、欲缓、欲收、欲坚之意也。如是则知某经有余，某经不足，然后泻有余补不足。泻有余补不足，即九候已备，后乃存针之意。

　　欲知背俞，先度其两乳间，中折之。更以他草，度去半巳，即以两隅相拄也。乃举以度其

　　背，令其一隅居上，齐脊大椎，两隅在下，当其下隅者，肺之俞也。复下一度，心之俞也，复下

　　一度，左角，肝之俞也，右角，脾之俞也，复下一度，肾之俞也。是谓五脏之俞，灸刺之度也。

　　前三度，音铎，后四度，如字。五脏之俞，皆在于背，欲知背俞，先以草度其两乳间，而对中折之，更以他草，亦度两乳间，而去半已，即以其草左右两隅相拄也。两隅犹言两边，拄之乃举以度其背。背，背俞也。其法令其一隅横居于上，齐脊大椎，两隅相拄，则两隅在下，当其下隅，乃左右肺之俞也。复下一度，左右心之俞也。复下一度左角，则肝之俞也，右角则脾之俞也。复下一度，左右肾之俞也，此肺心肝脾肾，是谓五脏之俞，而为灸刺之度也。

　　形乐志苦，病生于脉，治之以灸刺。

　　上文论阴阳血气，而有灸刺之度，此下言形志苦乐，而有灸刺之度也。形见乎外，志存乎内，形乐则身体安和，志苦则内扰经脉，故病生于脉。脉者，心之所主也。治之以灸刺者，或灸以补之，或刺以通之。

　　形乐志乐，病生于肉，治之以针石。

　　形乐志乐，则过于安逸，无有动作。故病生于肉，肉者，脾之所主也。治之以针石者，或针以刺之，或石以砭之。

　　形苦志乐，病生于筋，治之以熨引。

　　形苦志乐，则情逸身劳，故病生于筋。筋者，肝之所主也。治之以熨引，使血脉荣养于筋也。

　　形苦志苦，病生于咽嗌，治之以甘药。

　　咽主地气属阴，嗌主天气属阳，形志皆苦，则阴阳并竭，故病生于咽嗌。咽纳水谷，胃所主也；嗌司呼吸，肺所主也，咽嗌皆病，肺胃咸虚，故当治以甘药。《灵枢·终始》节云：阴阳俱不足，补阳则阴竭，泻阴则阳脱，如是者，可将以甘药，不可饮以至剂，如是者勿灸，即此义也。

　　形数惊恐，经络不通，病生于不仁，治之以按摩醪药。

　　数，音朔，惊恐，因惊致恐，志之苦也。经络不通，劳其经络，形之苦也，形数惊恐，经络不通，即上文形苦志苦也。病生于不仁者，恐伤骨，肾主骨，骨属屈伸不利，故不仁也。治之按摩以通其经络，醪药以资其肾精。

　　是谓五形志也。

　　总结上文，而言形志苦乐。病生于脉，病生于肉，病生于筋，病生于咽嗌，病生于不仁，是谓五脏苦乐之形志也。

　　刺阳明，出血气；刺太阳，出血恶气，刺少阳，出气恶血；刺太阳，出气恶血：刺少阴，出气

　　恶血；刺厥阴，出血恶气也。

　　恶，去声。此因三阴三阳，血气多少而为刺法也。阳明常多血多气，故刺阳明，出血气；太阳常多血少气，故刺太阳，出血恶气；少阳常少血多气，故刺少阳，出气恶血；太阴常多气少血，故刺太阴，出气恶血；少阴常少血多气，故刺少阴，出气恶血；厥阴常多血少气，故刺厥阴，出血恶气也。此血气有多少，形志有苦乐，天人有常数，灸刺有常度，而申明上编未尽之义者如此。

　　卷之三

　　宝命全角论第二十五篇

　　宝命全角者，宝天命以全人形也。形之疾病，则命失其宝，形不能全。若欲全角，必先治神。治神，所以宝命，宝命，则能全角矣。

　　黄帝问曰：天复地载，万物悉备，莫贵于人。人以天地之气生，四时之法成，君王众蔗，尽

　　欲全角，形之疾病，莫知其情，留淫日深，着于骨髓，心思虑之。余欲针除其疾病，为之奈何？

　　为，去声。万物皆在天地覆在之中，惟人超乎万物之上，参天两地，故莫贵焉。然推人之所以生，本于天地之气生，人之所以成，同于四时之法成，今君王之贵，众庶之贱，尽欲全角，卒不能者，以形之疾病，莫知其情，不知其情，则病留淫于肌肉经脉之内，日益深重，而且着于骨髓，病益深，则处治益难，故心思虑之。欲以针刺之法，除其疾病，疾病除则形可全，命可宝。为之奈何，探其治也。

　　岐伯对曰：夫盐之味咸者，其气令器津泄；弦绝者，其音嘶败；木敷者，其叶发，病深者，其声哕。

　　嘶，音西。形之疾病，则形不能全，凡物皆然，不但于人，故夫盐之味咸者，盐质多润，如以盐着物，则其气令物器之津而外泄矣。弦音安和，若弦将绝者，则音声不和，而嘶败矣；木体坚贞，若木敷散者，则枝叶不固，而发落矣。此物病而形不全，何况于人，若人病深者，则三焦不和，土气不达，故其声哕。哕，呃也，呃者，气机内逆，土将败也。

　　人有此三者，是谓坏府，毒药无治，短针无取，此皆绝皮伤肉，血气争黑。

　　承上文而言，若人有此津泄音嘶叶发三者之病，是谓破腑，腑坏则毒药无治，短针无取，虽欲针除其疾病，为不可得，故曰此皆绝皮伤肉，血气争黑。盖木之滋灌，只在于皮，木敷叶发，是绝皮矣，弦之铿鸣，纯本乎肉，弦绝音嘶，是伤肉矣，盐之味咸，其色主黑，器津外泄，是血气争黑矣。

　　人之坏腑，犹之绝皮伤肉，血气争黑，故曰皆也。

　　此一节，言物坏而形不全，不能宝命全角，虽欲治之，不能治也。

　　帝曰：余念其痛心，为之乱惑反甚，其病不可更代，百姓闻之，以为残贼，为之奈何？

　　三为，俱去声，更，平声，下同。帝闻岐伯之言，有痛于心，故曰余念其痛心，为之乱惑反甚。病而能治，可以更代，今毒药无治，短针无取，是其病不可更代。百姓闻之，以为残忍贼害，然余必欲治之，为之奈何？

　　岐伯曰：夫人生于地，悬命于天，天地合气，命之曰人。

　　天施地生，故夫人生于地，悬命于天。人禀天地阴阳交合之气而生成，故天地合气，命之曰人。

　　人能应四时者，天地为之父母，知万物者，谓之天子。

　　天地之气，征于四时，人能应四时春夏秋冬之气者，则天地为人之父母。四时之气，征于万物，能知万物生长收藏之理者，则人谓之天之子。

　　天有阴阳，人有十二节；天有寒暑，人有虚实。

　　天有阴阳，人有十二节者，人身手足十二骨节之气，开阖营运，一如天昼开夜阖之阴阳也；天有寒暑，人有虚实者，人身十二节气，有有余不足之虚实，一如天之寒冷为虚，暑热为实也。

　　能经天地阴阳之化者，不失四时，知十二节之理者，圣智不

　　能欺也，能存八动之变，五胜更立，能达虚实之数者，独出独入， 吟至微，秋毫在目。

　　日月营运，一寒一暑，能经理天地阴阳之气化者，则不失四时之气化；人有十二节，时有十二节，能知十二节之理者，则天人合一，虽圣智不能欺也；能存心于八方风动之变，则春胜长夏，长夏胜冬，冬胜夏，夏胜秋，秋胜春，五胜更立之变，亦能知之。五胜更立，虚实存焉，能达虚实之数者，则众人不知，我独知之，故独出独入，而游行于天地之间， 吟之下，得其至微，秋毫纤悉，备在于目，能如是也，可以宝命全角矣。

　　帝曰：人生有形，不离阴阳，天地合气，别为九野，分为四

　　时，月有大小，日有短长，万物并至，不可胜量，虚实 吟，敢问其方？

　　别，音逼。胜，平声，下同。量，平声。承岐伯之言而复问也。伯云：天有阴阳，而人生有形，不离阴阳。又云天地合气，命之曰人。而天地合气，各有分别，在地则别为九野，在天则分为四时，由四时而计其月，则月有大小，由月而计其日，则日有短长。又云知万物者，谓之天子，今万物并至，不可胜量。又云达虚实之数者， 吟至微，今虚实 吟，敢问其方。

　　岐伯曰：木得金而伐，火得水而灭，土得木而达，金得火而缺，水得土而绝，万物尽然，不可胜竭。

　　阴阳万物，不外五行制化之道。金能制木，故木得金而伐；水能制火，故火得水而灭；木能制土，始焉木王，既则木之子火亦王，火王生土，故土得木而达；火能制金，故金得火而缺；土能制水，故水得土而绝。万物皆有制克之道，故万物尽然，制而复生，无有穷尽，故不可胜竭。不可胜竭，所以申明土得木达之义。

　　故针有悬布天下者五，黔首共余食，莫知之也。一曰治神，二曰知养身，三曰知毒药为真，四曰制

　　砭石小大，五曰知腑脏血气之诊，五法俱立，各有所先。

　　共，供同。上古之世，以针治病，故针有悬布天下者，其法有五。黔首黑发之民，于力田纳税之外，仅供余食于家，而莫知之也。一曰治神，以我之神合彼之神，得神者昌，故治神为先。二曰知养身，一身血气得其所养，则营运不息，故以养身为次。三曰知毒药为真，毒药攻邪，知之不真，则用之不当，故必知毒药为真。四曰制砭石小大，上古之世，冶铸未兴，砭石为针，则小大之制宜审也。五曰知腑脏血气之诊，人之有形，不外腑脏血气，不明其诊，无以行针，故必知腑脏血气之诊。凡此五法，俱布立于天下，各有所宜者，而先施之，此用针可以全形，全角可以宝命也。

　　今末世之制也，虚者实之，满者泄之，此皆众工所其知也，若夫法天则地，随

　　应而动和之者若响，随之者若影，道无鬼神，独来独往。

　　和，去声。制，制针之小大也。今末世之制，但知治形，故虚者实之，满者泄之，此众土所共知也。若夫治神，则上法天，下则地，可以随应而动，随应而动，则和之者若响，随之者若影，此治神之道，无有鬼神，介绍于其间，而独来独往。此举针刺之神，以明万物虚实之数， 吟至微之方也。

　　帝曰：愿闻其道。

　　愿闻治神之道。

　　岐伯曰：凡刺之真，必先治神，五脏已定，九候已备，后乃存针。

　　一曰治神，故凡刺之真，必先治神，五脏已定，九候已备，所以敛神也。后乃存针，神先针后也。

　　众脉不见，众凶弗闻，外内相得，无以形先。

　　神先针后，通其经脉，而众脉若不见，神先针后，除其凶疾，而众凶若弗闻。合外以为内，合内以为外，故外内相得，必先治神，后乃存针，故无以形先。

　　可玩往来，乃施于人。人有虚实，五虚弗近，五实弗远。

