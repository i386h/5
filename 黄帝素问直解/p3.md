<!-- { "loadSidebar": true } -->
　　飧，音孙，余篇同。藏，如字，下同。人体秋时之气而调神，当早卧以宁，早起以清。与鸡俱兴者，鸡卧则卧，鸡起则起也。早卧早起，所以使肺志安宁，以缓秋时之刑杀也。收敛神气，使秋气平者，言使志安宁，所以收敛神气也。以缓秋刑，所以使秋气平也，是五脏之志，即五脏之神矣。无外其志，使肺气清者，言收敛神气，乃无外其志也。使秋气平实，使肺气清也，是五脏之神，即五脏之志矣。凡此，皆所以遂其秋收之气，故曰此秋气之应，在人为养收之道也。若逆之而不养其收，则伤肺，肺伤，则秋无以收，故冬为飧泄之病，奉冬藏者少，是知调秋收之气，乃为冬藏之基。

　　冬三月，此为闭藏，水冰地坼，无扰乎阳。

　　坼，音拆。余篇同。闭，闭塞。藏，伏藏也。水冰，水性至动，冻而冰也。地坼，地体至浓，裂而坼也。无扰乎阳，地气固藏，不腾于天也。

　　早卧晚起，必待日光，使志若伏若匿，若有私意，若己有得，去寒就温，无泄皮肤，

　　使气亟夺，此冬气之应，养藏之道也。逆之则伤肾，春为痿厥，奉生者少。

　　人体冬时之气而调神，当早卧晚起，以避其寒，必待日光，以就其温，使肾志若伏若匿，而退藏于密。若有私意而不出诸口，若己有得，而不告诸人者然。去寒就温，去户外之寒，以就深室之温也。无泄皮肤，使气亟夺，无以寒风泄其皮肤，使阳气亟夺也。凡此，皆所以遂其冬藏之气，故曰此冬气之应，在人为养脏之道也。若逆之而不养其脏，则伤肾，肾伤，则冬无以藏，故至春为痿厥之病，而奉春生者少，是知调冬藏之气，乃为春生之基。此一节，言随四时之气，调五脏之神，为生长收藏之先基也。

　　天气清净，光明者也。藏德不止，故不下也。

　　四时之气，天气主之。天气清净，言天纯粹无为也。光明者也，言天覆照无私也。天之内而清净，外而光明，由于藏德不止；藏德不止，即天之所以调神，故位极其高，体隆于上，而不下也。

　　天明，则日月不明，邪害空窍。

　　天德惟藏，大明不明，故有日焉，为之明于昼；有月焉，为之明于夜。使天自用其明，则日月不明，日月不明，则四时不成，邪害天地之空窍。

　　阳气者闭塞，地气者冒明。

　　邪害天之空窍，则所谓阳气者，闭塞于上，而不下降矣。邪害地之空窍，则所谓地气者，昏冒其明，而不上承矣。

　　云雾不精，则上应白露不下，交通不表，万物命故不施，不施，则名木多死。

　　应，平声。地气上升则为云雾，天气清明，则有白露，若地气不升，而云雾不精，则上应白露不下矣。

　　精，犹极也。表，四布也。上下交通而四布，则万物秉命以施生，若交通不表，万物命故不施，而名木多死矣。

　　恶气不发，风雨不节，白露不下，则菀 不荣。

　　菀，音郁，义通，余篇仿此。恶气，不正之气也。发，散发也。恶气不发，则四时之风雨不节，而清洁之白露不下，凡草木皆菀 不荣。菀，郁也； ，枯也。凡此，皆闭塞冒明之所致也。

　　贼风数至，豪雨数起，天地四时不相保，与道相失，则未央绝灭。

　　数，音朔。夫名木多死，菀 不荣，由于贼风数至，豪雨数起，致天地四时之气，失其常度，故不相保，而与道相失。如是，则天地之气，亦未央而绝灭矣。央，久也。此天地失道，而四时不成，皆邪害空窍之所致也。

　　惟圣人从之，故身无奇病，万物不失，生气不竭。

　　从之者，处天地之和，顺四时之气也。惟圣人从之，故养身，则身无奇病，治人，则万物不失，生气流行而不竭也。

　　逆春气，则少阳不生，肝气内变；逆夏气，则太阳不长，心气

　　内洞；逆秋气，则太阴不收，肺气焦满；逆冬气，则少阴不藏，肾气独沉。

　　凡少阳少阴之少，去声，余篇同。从之则顺，反之则逆。少阳主春生之气，逆春气，则少阳不生。肝木王于春，逆则肝气内变。太阳主夏长之气，逆夏气，则太阳不长。心火王于夏，逆则心气内洞。太阴主秋收之气，逆秋气，则太阴不收。肺金王于秋，逆则肺气焦满。少阴主冬藏之气，逆冬气，则少阴不藏。肾水王于冬，逆则肾气独沉。

　　夫四时阴阳者，万物之根本也。所以圣人春夏养阳，秋冬养阴，以从其根；故与万物浮

　　沉于生长之门，逆其根，则伐其本，坏其真矣。

　　夫四时之太少阴阳者，乃万物之根本也。所以圣人春夏养阳，使少阳之气生，太阳之气长；秋冬养阴，使太阴之气收，少阴之气藏。养阳养阴以从其根，故与万物浮沉于生长不息之门。若不能养而逆其根，则伐其本，且坏其真矣。逆根伐本坏真，不能浮沉于生长不息之门。

　　故阴阳四时者，万物之终始也，死生之本也，逆之则灾害生，从之则苛疾不起，是谓得道。

　　四时之气，不外阴阳。阴阳之气，征于四时。故阴阳四时者，乃万物之终而复始也。终矣而始，是死而复生之本也。若逆之则灾害生，从之则苛疾不起，从而不逆，是谓得道之圣人。

　　道者圣人行之，愚者佩之，从阴阳则生，逆之则死，从之则治，逆之则乱，反顺为逆，是谓内格。

　　承上文得道，而言道者。圣人行之于先，愚者佩之于后，佩之而从阴阳，则生，不能佩而逆之，则死。从之则治，所以生也；逆之则乱，所以死也。从，顺也。反顺为逆，则阴不交阳，阳不交阴，上下表里不通，是谓内格。

　　是故圣人不治已病，治未病，不治已乱，治未乱，此之谓也。夫病已成而后药之，乱已成而后治之，譬犹渴而穿井，斗而铸锥，不亦晚乎！

　　圣人不治已病之候，而治未病之先，不治已乱之日，而治未乱之时，即此从之而不逆之之谓也。若已病而后药，已乱而后治，取而譬之，不亦晚乎！此一节，言天藏德而四时成，圣人从之，所以调神而全真也。

　　卷之一

　　生气通天论第三篇

　　生气通天者，人身阴阳五行之气，生生不已，上通于天也。气为阳，主生。故帝论阳气内藏，则承上卫外，可以上通于天。伯谓阳主外，阴主内。阳外，而复秘密；阴内，而能起亟，则精固于内，气立于外，可以上通于天，长有天命，故名《生气通天论》。

　　黄帝曰：夫自古通天昔，生之本，本于阴阳；天地之间，六合之内，其气九州，九窍、五脏、

　　十二节，皆通乎天气。

　　帝论人之生气，上通于天，追溯孕含未剖，太虚寥廓之时，故曰自古通天者，乃有生之本，本于人身之阴阳。凡天地之间，六合之内，其地气之九州，人气之九窍、五脏、十二节，皆通乎天气，此生气之所以通天也。六合，四方上下也。九州，冀、兖、青、徐、梁、荆、雍、豫、杨也。九窍，两目、两耳、两鼻、口、前后阴也。五脏，肝、心、脾、肺、肾也。十二节，两手、两肘、两臂、两足、两 、两髀，皆神气之游行出入也。

　　其生五，其气三，数犯此者，则邪气伤人，此寿命之本也。

　　数，音朔。凡人之生，各具五行，故其生五。五行之理，通贯三才，故其气三。人之一身，三才具备，以人身三才之气，数犯此五行者，则木有风邪，火有热邪，土有湿邪，金有燥邪，水有寒邪，故邪气伤人。邪气伤人，寿命不保，此生五气三，乃人身寿命之本也。

　　苍天之气，清净则志意治，顺之，则阳气固，虽有贼邪，弗能害也。此因时之序。故圣

　　人传精神，服天气而通神明，失之则内闭九窍，外壅肌肉，卫气散解，此谓自伤，气之削也。

　　散，上声。解，作懈。下同。清净者，苍天之气也。天气清净，则人之志意亦治，是天气之通于人也。顺之者，顺此清净之气也。故顺之则阳气外固，虽有贼邪，弗能害也。所谓顺之者，此因时之序，言因四时之次序而清净也。惟圣人能顺之，故圣人传精神。所谓传精神者，乃服天清净之气，而通吾身之神明，若人不能顺而失之，则阳气不从内以达外，故内闭九窍，外雍肌肉，不从肌肉而充皮肤，故卫气散解，此人不服天气，谓之自伤。阳气不固，故曰气之削也。

　　阳气者，若天与日，失其所。则折寿而不彰。

　　人身阳气，如天如日。盖营运通体之阳气，若天旋转。经脉之阳气，若日也。通体之气，经脉之气，各有其所，若失其所，则营运者，不周于通体，施转者，不循于经脉，故短折其寿而不彰着于人世矣。

　　故天运当以日光明，是故阳因而上，卫外者也。

　　天气清净，明德惟藏。故天之默运于上也，当以日光明。是故人身之阳气，因之而上。阳因而上，其体如天；卫外者也，其体如日，此阳气之若天与日也。

　　因于寒，欲如运枢，起居如惊，神气乃浮。

　　清净之气，天人之正气也。寒暑燥火湿风之气，天人之淫气也。若因于寒，则欲如运枢。运枢者，寒邪卒至，则起居如惊，神气乃外浮以应之也。由是而知，因于寒，乃阳因而上也，欲如运枢，卫外者也。

　　因于暑，汗，烦则喘喝，静则多言；体若燔炭，汗出而散。

　　若因于暑，夏月皮毛开发，故汗；烦则喘喝，暑邪伤阳也。静则多言，暑邪伤阴也。若伤暑无汗，则病燥火之气，故体若燔炭。燔炭，燥火也。故必汗出而散。言阴液出于皮毛，则暑邪燥火始散。

　　由是而知，因于暑，乃阳因而上也。汗出而散，卫外者也。

　　因于湿，首如裹，湿热不攘。大筋 短，小筋弛长， 短为拘，弛长为痿。

　　，软同，全篇仿此。若因于湿，湿气重着，故首如裹。阳热之气，逢湿则滞，故湿热不攘。不攘者，不外拒于皮毛，不如因寒之乃浮，不如因暑之汗出也。湿伤肌肉，不从肌肉而外出，则内入于筋骨之间，故大筋 弱而短，小筋弛纵而长。大筋连于骨内， 短，则屈而不伸，故 短为拘。拘，挛也。小筋络于骨外，弛长则伸而不屈，故弛长为痿。痿，痿痹也。此阳因而上，湿热不攘，不能卫外者也。

　　因于气，为肿，四维相代，阳气乃竭。

　　气，犹风也。《阴阳应象大论》云：阳之气，以天地之疾风名之，故不言风而言气。因于气为肿者，风淫末疾，四肢肿也。四维相代者，四肢行动，不能彼此借力而相代也。四肢者，诸阳之本，今四维相代，则阳气乃竭，此阳因而上，阳气竭，而不能卫外者也。

　　阳气者，烦劳则张，精绝，辟积于夏，使人煎厥，目盲不可以视，耳闭不可以听，溃溃乎若

　　坏都， 乎不可止。

