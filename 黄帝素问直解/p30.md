<!-- { "loadSidebar": true } -->
　　往来者，气机出入也。得神则可玩往来施于人者，刺其病也。得神乃可施刺于人。人有虚实，谓人之虚实不同也，五虚，五脏正气虚也，虚则不可针，故曰弗近，五实，五脏邪气实也，实则宜针，故曰远。

　　至其当发，间不容 。

　　，瞬同。发，举也。 ，转目也。至其举针之际，其间不容于转目尔。

　　手动若务，针耀而匀。

　　务，专一也。匀，园活也。手动若务者，以手按穴，似专一而不移。针耀而匀者，行针之时，复光耀而园活也。

　　静意视义，观适之变。

　　适，自得也。清静其意，以视行针之义，可以观其自得之变。变，通变也，言不执着之。

　　是谓冥冥，莫知其形。

　　冥冥，静之至也。莫知其形，变之至也。夫静意视义，观适之变者，是谓冥冥，而莫知其形也。

　　见其乌乌，见其稷稷，从见其飞，不知其谁。

　　乌乌，乌之叠至也。稷稷，稷之叠聚也。从见其飞，见其针之飞耀也。不知其谁，针园活而难按也。

　　夫手动若务，针耀而匀者，一如见其乌乌之至，见其稷稷之聚，从见其针之飞耀园活，而不知其谁也。

　　伏如横弩，起如发机。

　　伏如横弩，针之未举也。起如发机，针之已施也。夫至其当发，间不容 者，言未针如横弩之伏，至其当发，如机之速，其间不容转 也。此皆治神之道也。

　　帝曰：何如而虚，何如而实？

　　五虚弗近，五实弗远，是但刺其实，不刺其虚。帝欲合虚实而咸刺之，故问何如而治其虚，何如而治其实。

　　岐伯曰：刺虚者须其实，刺实者须其虚。

　　刺虚须实者，刺虚人须内其气而实之也。刺实须虚者，刺实人须泄其气而虚之也。

　　经气已至，慎守勿失，深浅在志，远近若一，如临深渊，手如握虎，神无营于众物。

　　经脉之气，已至于针孔，则当专心致志，而慎守勿失也。夫针之深浅，皆慎守勿失，故曰深浅在志，而气之远近，亦皆慎守勿失，故曰远近若一。其慎守也则始临深渊，其勿失也，则手如握虎，其深浅在志，而远近若一也，则神无营于众物。

　　此一节，言知天人合一之理，针刺神明之道，可以宝命，可以全角也。

　　卷之三

　　八正神明论第二十六篇

　　八正，天地八方之正位也。天之八正，日月星辰也。地之八正，四方四隅也。合人形于天地四时，阴阳虚实，以为用针之法，神乎神，独悟独见独明，故曰八正神明也。

　　黄帝问曰：用针之服，必有法则焉，今何法何则？

　　服，事也。上编云凡刺之真，必先治神，然虽治神，必有法则，以为用针之事，帝故问之。

　　岐伯对曰：法天则地，合以天光。

　　天光，日月星辰也。用针之道，上法天时，下则地理，更合天之日月星辰，以为法则也。

　　帝曰：愿卒闻之。

　　法天则地，合以天光，愿尽闻之。

　　岐伯曰：凡刺之法，必候日月星辰，四时八正之气，气定乃刺之。

　　合以天光者，凡刺之法，必候日月星辰也。法天者，候四时之气也。则地者，候八正之气也。定，安静也。人气安静乃行针以刺之。此为用针之事也。

　　是故天温日明，则人血淖液，而卫气浮，故血易泻，气易行，天寒日阴，则人血凝泣，而卫气沉。

　　易，去声。泣，作涩。人身血气，上应于天，是故天气温和，日色光明，则人血淖液，而卫气浮。

　　淖液，滋灌也。浮，外行也。血淖液，故血易泻；卫气浮，故气易行。若天不温和而寒，日不光明而阴，则人血凝涩而卫气沉。凝涩，不淖液也。沉，不浮也。

　　月始生，则血气始精，卫气始行；月郭满，则血气实，肌肉坚；月郭空，则肌肉减，经

　　络虚，卫气去，形独居。是以因天时而调血气也。

　　人身血气，不但应天日，且应天月也。月始生，月朔也，月生之日，卫气大会于风府，则血气始精，卫气始行；月郭满，月望也，月望则血气充盛，故血气实，而肌肉坚；月郭空，月晦也，月晦则血气虚微，故肌肉凝，经络虚，卫气去，形独居。伤寒论云：血弱气尽，腠理开者是也。是以人当因天时而调血气也。

　　是以天寒无刺，天温无凝，月生无泻，月满无补，月郭空无治，是谓得时而调之。

　　因天时而调血气，是以天寒无刺，寒则坚凝，故无刺也；天温无凝，温则流通，故无凝也；月生无泻，不伐其生气也；月满无补，不益其有余也，月郭空无治，正气虚邪，不能去也，凡此是谓得时而调之。

　　因天之序，盛虚之时，移光定位，正立而待之。

　　得时而调，乃因天序之盛虚，故曰因天之序，盛虚之时也。移光，去形晦而光明也。定位，日月中天而位定也。正立而待，整肃其体，待天人气盛，然后行针以刺也，凡此皆得时而调也。

　　故曰：月生而泻，是谓脏虚；月满而补，血气扬溢，络有留血，命曰重实；月郭空而治，是

　　谓乱经，阴阳相错，真邪不别，沉以留止，外虚内乱，淫邪乃起。

　　重，平声。别，音逼。月生无泻，故曰月生而泻，是谓脏虚；月满无补，月满而补，则血气扬溢于外，则络有留血，命曰重实；月郭空无治，月郭空而治，是谓乱经，乱经则阴阳相错，阴阳相错，则真邪不别，真邪不别，则邪气内沉，沉以留止，真气不充，则外虚；邪气相薄，则内乱。外虚内乱，则淫邪乃起，凡此皆不能得时而调也。

　　帝曰：星辰八正何候？

　　星辰躔度，八正定位，何以候之？

　　岐伯曰：星辰者，所以制日月之行也。八正者，所以候八风之

　　虚邪，以时至者也。四时者，所以分春秋冬夏之气所在，以时调之也。八正之邪虚，而避之勿犯也。

　　日月之行，星辰为之卫，是星辰者，所以制日月之行也。制日月之行，则星辰可候矣。八风之邪，八正为之位，是八正者，所以候八风之虚邪，以时至者也。知八风之邪，则八正可候矣。天有四时，四时者，所以分春秋冬夏之气所在，人候其气，以时调之也。春秋之气温和，冬夏之气寒暑，以时调之，则八正之虚邪，而避之勿犯也。

　　以身之虚，而逢天之虚，两虚相感，其气至骨，入则伤五脏，工候救之，弗能伤也。

　　人之受邪，身之虚也。天之有邪，天之虚也。以身之虚，而逢天之虚，两虚相感，其气内至于骨，内至于骨，则入伤五脏，其两虚相感之时，而工候救之，弗能入伤五脏也。

　　故曰：天忌不可不知也。

　　《灵枢·九针论》云：“大禁太一所在之日，及诸戊己。凡此九者，善候八正所在之处，所主左右上下，身体有痈肿者，欲治之，无以其所直之日渍治之，是谓天忌日也”。故曰天忌不可不知也。凡此皆星辰八正之候也。

　　此一节，言法日月星辰，四时八正之气，以为刺法也。

　　帝曰：善其法星辰者，余闻之矣，愿闻法往古者。

　　上古之世，以针治病，故承上文法星辰之义，而愿闻法往古者。

　　岐伯曰：法往古者，先知《针经》也。

　　黄帝法往古而着《针经》，《针经》，《灵枢经》也。灵枢首篇，黄帝有先立针经之语，故欲法往古者，先知针经也。

　　验于来今者，先知日之寒温，月之虚盛，以候气之浮沉，而调之于身，观其立有验也。

　　法往古而知针经，必有验于来今。夫验于来今者，先知日之寒温，月之虚盛，如冬日寒而夏日温，晦朔虚而弦望盛也。即以十月而候四气之浮沉，如春夏日月则气浮，秋冬日月则气沉也。以四气浮沉而调之于身，可观其气之立有验于身也。

　　观其冥冥者，言形气荣卫之不形于外，而工独知之，以日之寒温，月之虚盛，四时气之浮沉，参

　　伍相合而调之，工常先见之，然而不形于外，故曰观于冥冥焉。

　　法往古而知针经，可以观其冥冥，夫观其冥冥者，言形气荣卫之不行于外，冥冥然也。而工独之，有可观矣。工之所以独之者，亦以日之寒温，月之虚盛，并四时气之浮沉，与人参伍相合而调之，日月四时之理明，则人身之理亦明，故工常先见之。然理微而不形于外，故曰观于冥冥焉尔。

　　通于无穷者，可以传于后世也，是故工之所以异也。然而不形

　　见于外，故俱不能见也。视之无形，尝之无味，故谓冥冥，若神仿佛。

　　形见之见，去声。法往古而知针经，可以通于无穷。夫通于无穷者，可以传于后世也。可传后世，是故工之所以异也。然而不形见于外，故俱不能见也，而工独知之，惟不形见于外，故视之无形，尝之无味。视无形、尝无味故谓冥冥而若神仿佛也。

　　虚邪者，八正之虚邪气也。正邪者，身形若用力，汗出腠理开，逢虚风，其中人也微，故莫知其

　　情，莫见其形。

　　中，去声，下同。邪之中人，有虚邪，有正邪。虚邪者，乃八正之虚乡邪气，而中于人身也。正邪者，身形若用力，用力则汗出，汗出则腠理开，腠理开，而逢虚风，不同于八正之邪，故中人也微，微则莫知其情，莫见其形也。

　　上工救其萌芽，必先见三部九候之气尽调不败而救之，故曰上工。

　　萌芽，病之微也。上工治病，救其萌芽，必先见三部九候之气尽调，乘其正气不败而救之，故曰上工。

　　下工救其已成，救其已败。救其已成者，言不知三部九候之相失，因病而败之也。

　　若邪病已成，正气已败而救之，斯为下工。救其已成者，言不知三部九候之相失，而病已成也。救其已败者，因病而败之也。

　　知其所在者，知诊三部九候之病脉处而治之，故曰守其门户焉，莫知其情，而见邪形也。

　　处，去声。虚邪正邪，深浅不同，知其所在者，知诊三部九候之病脉处而调治之，使经脉无伤，正气内存，故曰守其门户焉。能如是也，是虽莫知其情，而能见邪形也。上文云莫知其情，莫见其形，今莫知其情者，而能知其情，莫见其形者，而能见邪形也。

　　帝曰：余闻补泻，未得其意。

　　补正泻邪，各有其法，帝故问之。

　　岐伯曰：泻必用方。方者以气方盛也，以月方满也，以日方温也，以身方定也，以息方吸，而内

　　针，乃复候其方吸，而转针，乃复候其方呼而徐引针，故曰泻必用方，其气而行焉。

