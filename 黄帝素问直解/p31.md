<!-- { "loadSidebar": true } -->
　　内，音纳。刺欲泻之，则大指退后，食指进前，其孔似方，故泻必用方。就方义而申解之，则方者以天人之气方盛也。天气盛以月方满也，以日方温也；人气盛，以身方定也，以息方吸也。息方吸，气始入，故方吸而内针，复候其方吸而转针，复候其方呼，气出之始，而徐引针。引，犹出也，故泻必用方，候其气盛而行焉尔。

　　补必用员。员者，行也。行者，移也。刺必中其荣，复以吸排针也。故员与方，非针也。

　　员，圆通。刺欲补之，则大指进前，食指退后，其孔似员，故补必用员。就员义而申解之，则员者，员活其气，行于周身，故员者行也，行者移其有余，补其不足，故行者移也，深入为补，故刺必中其荣。排，转也，复从吸排针，候吸入而转针也。吸入而转，所以补之，故员与方乃之员活，气之方盛，非但针之方员也。

　　故养神者，必知形之肥瘦，荣卫血气之盛衰。血气者，人之神，不可不谨养。

　　泻之补之，贵得其神，故养神者，必知形之肥瘦，荣卫血气之盛衰，知形之肥瘦，则知用针之浅深矣，知荣卫血气盛衰，则知方员之补泻矣。由此观之，则血气者，乃人之神，而不可不谨养也。

　　帝曰：妙乎哉论也，合人形于阴阳四时虚实之应，冥冥之期，

　　其非夫子孰能通之，然夫子数言形与神，何谓形，何为神，愿卒闻之。

　　数，音朔，承知形养神之论，而赞其妙，因举形神而复问之。

　　岐伯曰：请言形，形乎形，目冥冥，问其所病，索之于经，慧然在前，按之不得，不知其情，故曰形。

　　未言神，先言形。形乎形，是有形之可形也。目冥冥，是无形之可形也。有形可形，当问其所病，而索之于经。无形可形，则慧然在前，而按之不得。此有形无形之间，而不知其情，故曰形。

　　情，犹实也，若泥迹求形，则非形矣。

　　帝曰：何谓神？岐伯曰：请言神，神乎神，耳不闻，目明心开

　　而志先，慧然独悟，口弗能言，俱视独见，适若昏，昭然独明，若风吹云，故曰神。

　　神乎神，是至神而莫若神也。耳不闻，是无声也。虽曰无声，觉目明心开，而志先慧觉然独悟矣。

　　口弗能言，是无臭也，虽曰无臭，觉与众俱视而我独见矣。适若昏，是无象也，虽曰无象，觉昭然独明，若风吹云而见苍天矣。夫无声无臭无象，而独悟独见独明故曰神。

　　三部九候为之原，九针之论，不必存也。

　　诊三部九候之法，而以形神为之原，则《灵枢》九针之论，所言天忌者，可不必存于胸中也。

　　此一节，言用针之道，贵得其神，得其神而形可不存也。

　　卷之三

　　离合真邪论第二十七篇

　　离合真邪者，真气邪气，彼此相离，勿使合也。邪入经脉，则真邪相合，从而察之，必使真气弗失，邪气弗入。盖邪之新客来也，未有定处，推之则前，引之则止，逢而泻之，其病立已，泻之立已，则合者使离，故曰离合真邪也。

　　黄帝问曰：余闻九针九篇，夫子乃因而九之，九九八十一篇，余尽通其意矣。

　　承上编先知《针经》之意，而言九针之道，备载针经八十一篇，余已尽通其意。

　　经言气之盛衰，左右倾移，以上调下，以左调右，有余不足，补泻于荣输，余知之矣。

　　《针经》大意如此，余已知之。

　　此皆荣卫之倾移，虚实之所生，非邪气从外入于经也。余愿闻邪气之在经也，其

　　病患何如，取之奈何？

　　针经多论正气之虚实，未详邪气入经，故以为问。

　　岐伯对曰：夫圣人之起度数，必应于天地，故天有宿度，地有经水，人有经脉。

　　起，犹立也。圣人立人身脉度循行之数，必上应天，下应地。故天有二十八宿之度，人有十二经脉，以应于天；地有十二经水，人有十二经脉，以应于地。

　　天地温和，则经水安静；天寒地冻，则经水凝泣；天暑地热，

　　则经水沸溢；卒风暴起，则经水波涌而陇起。

　　泣，作涩。卒，音促，俱下同。地之经水，气通于天，故天地温和，则经水安静。如天寒地冻，则经水凝涩。凝涩，不行也。天暑地热，则经水沸溢。沸溢，汛滥也。若阴阳不和，卒风暴起，风行水涣，则经水波涌而陇起。

　　夫邪之入于脉也，寒则血凝泣，暑则气淖泽，虚邪因而入客，

　　亦如经水之得风也，经之动脉，其至也亦时陇起，其行于脉中，循循然。

　　人之经脉，合于经水，气通于天。若夫邪气之入于脉也，天寒则人血凝涩，犹之天寒地冻，经水凝涩也。天暑则人气淖泽，犹之天暑地热，经水沸溢也。虚乡之邪，因人经脉虚而入客，犹之卒风暴起，故亦如经水之得风也。经之动脉犹言风入于经，而动其脉也。其至也亦时陇起，犹之经水遇风，波涌而陇起也。其不因于邪，则血气之行于脉中，循循然。循循，次序貌，犹之天地温和，而经水安静也，此人之度数，所以应于天地也。

　　其至寸口中手也，时大时小，大则邪至，小则平，其行无常

　　处，在阴与阳，不可为度，从而察之，三部九候，卒然逢之，早遏其路。

　　中，去声。处，去声，下处同。脉之大会，在于寸口，其至寸口而中手也，则时大时小，大则脉气有余，故邪至；小则脉气凝实，故平。邪气之至，其行无常处，或在血分之阴，或在气分之阳，而不可为度，从其在阴在阳而察之，审其三部九候之中，邪之所在，卒然逢之，勿使真邪相合，是当早遏其路。下文云，逢而泻之，其病立已，同一义也。

　　吸则内针，无令气忤；静以久留，无令邪布，吸则转针，以得

　　气为故；候呼引针，呼尽乃去，大气皆出，故命曰泻。

　　内，音纳，下内针之内同。忤，逆也。大气，针下所聚之气也。方吸则内针，其气始行，无令逆也。宁静其心，久留其针，以针引邪，无令邪之四布也。方吸则转针，欲以得气，为复其故。候呼则引针，呼尽针乃去，使针下所聚之气皆出，此泻邪之法，故命曰泻。

　　此一节，言人身经脉，应于天地，邪气卒至，当急泻之，勿使真邪相合也。

　　帝曰：不足者补之，奈何？

　　邪气卒至，当急泻之，真气不足，则当补之，故为此问。

　　岐伯曰：必先扪而循之，切而散之，推而按之，弹而怒之，抓而下之，通而取之，外引其门，以

　　闭其神，呼尽内针，静以久留，以气至为故，如待所贵，不知日暮，其气以至，适而自护，候吸引针，

　　气不得出，各在其处，推阖其门，令神气存，大气留止，故命曰补。

　　推，退，平声，下同。弹，平声。以至之以已通，下以合之以同。抓，犹引也。补不足者，当知其经脉之不足，故必先以手扪而循之，得其穴道之真，次则切而散之，推而按之，分掰其穴，不使倾移，然后弹而怒之，以进其针，引而下之，以深其针，通而取之，以调其经，外引其门，使气脉流通，以闭其神，使真气内存。针刺留呼，其数不同，留呼数尽，更当内针，而静以久留，久留者，欲以气至，为复其故，候气之法，如待所贵，不知日暮，其气已至，仍当调适而自护。上文候呼引针，大气皆出，此候吸引针，使气不得出，各在其针刺之处，推阖其门，令神气存，针下所聚之大气，留止于内，此补正之法，故命曰补。

　　帝曰：候气奈何？

　　如待所贵，不知日暮，其气已至，适而自护，此候气之法，帝复问之。

　　岐伯曰：夫邪去络入于经也，舍于血脉之中，其寒温未相得，如涌波之起也，时来时去，故

　　不常在，故曰：方其来也，必按而止之，止而取之，无逢其冲而泻之，真气者，经气也，经

　　气大虚，故曰其来不可逢，此之谓也。

　　邪之中人，由络而经，由经而脉，故邪去络入于经也，则舍于血脉之中，邪气始入，未为寒病，未为温病，其寒温未相得时，如涌波之初起也，起如涌波，则时来时去，时来时去，故不常在，邪不常在，治之常早，故曰：方其来也，必按而止之，止而取之。邪气冲突，宜避其锐，无逢其冲而泻之，逢冲而泻，伤其经气，则真气亦伤。夫真气者，经气也，泻之则经气大虚，故《九针十二原》论曰：其来不可逢，即此无逢其冲而泻之之谓也。

　　故曰：候邪不审，大气已过，泻之则真气脱，脱则不复，邪气

　　复至，而病益蓄。故曰其往不可追，此之谓也。

　　上文言大盛的可泻，此言已过亦不可泻。故曰候邪不审，针下所聚之大气已过，而复泻之，则真气外脱，脱则不复矣。由是则邪气复至，而病益蓄，故《九针十二原》论曰：其往不可追，即此大气已过，不可泻之之谓也。

　　不可挂以发者，待邪之至时，而发针泻矣。若先若后者，血气已尽，其病不可下。故曰：知其可取，如发机，不知其取，如扣椎。故曰：知机道者，不可挂以发，不知机者，扣之不发，此之谓也。

　　针道至微，先后之间，不差毫发。不可挂以发者，待邪气之至时，而发针以泻矣。发针不得其时，若先若后者，伤其血气，则血气已尽，其病留中，而不可下。下，犹退也。取刺之道，贵得其时，故曰知其可取而取之，则如发机之神速，不知其可取而取之，则如扣椎之钝朴。故《九针十二原》论曰：知机道者，不可挂以发，不知机者，扣之不发，即其知其可取如发机，不知其可取如扣椎之谓也。

　　帝曰：补泻奈何？

　　帝先问补不足，未问泻有余，故为是问。

　　岐伯曰：此攻邪也。

　　不足者补之，帝先问之矣，此复为补泻之问，则所问专在于泻，故曰此攻邪也。犹言此攻邪之问也。

　　疾出以去盛血，而复其真气，此邪新客，溶溶未有定处也。推

　　之则前，引之则止，逆而刺之，温血也，刺出其血，其病立已。

　　溶溶，流动貌。逆，迎也。温，通调也。攻邪之法，当疾出其针，以去盛血，而复其真气，所以然者，此邪新客于身，流动而未有定处也。未有定处，故推之则可前，引之则可止，若迎而刺之，所以通调其血也。通调而刺出其血，其病立已。此攻邪之法为然，不使真邪相合也的。

　　帝曰：善。然真邪以合，波陇不起，候之奈何？

　　伯言经之动脉，其至也，亦时陇起，又言寒温未相得，如涌波之起，然有真邪相合，而波陇不起，则候之奈何？

　　岐伯曰：审扪、循三部九候之盛虚而调之，察其左右上下相失，及相减者，审其病脏以期之。

