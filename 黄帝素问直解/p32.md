<!-- { "loadSidebar": true } -->
　　不知三部者，阴阳不别，天地不分。地以候地，天以候天，人以候人，调之中府，以定三部。故

　　曰：刺不知三部九候病脉之处，虽有大过且至，工不能禁也。

　　别，音逼。邪入而波陇不起，则直气内虚，邪气内陷。候之之法，当以心审之，以手扪之，循其三部九候之盛虚而调之，察其左右上下之相失，及相减者，审其病脏以期之。《三部九候论》云：“上下左右相失者死，中部之候相减者死”。期者，计其死生之时日也。不知三部者，不能循三部之盛虚而调之也。阴阳不别，不能察其左右。天地不分，不能察其上下矣。地以候地，天以候天，人以候人，不能察其相失及相减矣。能循三部之盛虚而调之，必调之中府，以定三部，三部之中，胃气为本，中府，胃腑也。三部之中，又有九候，故曰刺不知三部九候病脉之处，则不能审其病脏以期之。虽有死期之大过且至，而工不能禁也。大过，死期也。工不能禁，不能预料也。

　　诛罚无过，命曰大惑，反乱大经，真不可复，用实为虚，以邪为真，用针无义，反为气贼，夺人正气。

　　无过诛罚，则攻邪不当，故命曰大惑。大经反乱，则正气受伤，故真不可复。用实为虚，则虚实不明。以邪为真，则真邪不别。如是以治，则用针无义，反为气贼，而夺人正气矣。

　　以从为逆，荣工散乱，真气已失，邪独内着，绝人长命，予人夭殃。不知三部九候，故不能久长。

　　予与同。用针无义，必至以从为逆，而荣卫散乱。反为气贼，必至真气已失，而邪独内着。夺人正气，必至绝人长命，而予人夭殃。因此不知三部九候之理，故不能使人久长于人世也。

　　因不知合之四时五行，因加相胜，释邪攻正，绝人长命。

　　不知人之三部九候，因不知合之天之四时，地之五行，不知人之三部九候，因不知天之六气。因加地之五运相胜，邪反释之，正反攻之，而绝人长命矣。

　　此一节，申明候气补泻，当知三部九候，以为补正泻邪之法也。

　　邪之新客来也，未有定处，推之则前，引之则止，逢而泻之，其病立已。

　　上文已言者，而复言之，以明邪气新客，当急治之，勿使真邪相合也。

　　卷之三

　　通评虚实论第二十八篇

　　通评虚实，犹言统论虚实也，大义邪气盛，则实；精气夺，则虚，二语尽之。然有气热脉满，而为重实者，有脉虚气虚，而为重虚者，有寒满热喘，肠 ，癫疾，消瘅，痈疽，腹满霍乱，五脏痫惊，内外上下，阴阳脏腑诸病，而或死或生，或实或虚者，故曰通评虚实也。

　　黄帝问曰：何谓虚实？

　　人身经脉贵得其平，故为虚实之问。

　　岐伯对曰：邪气盛则实，精气夺则虚。

　　虚实者，非但经脉血气之虚实，乃邪气盛于人身则实，精气夺于五内则虚，是邪实而正虚也。

　　帝曰：虚实何如？

　　既虚既实，人之脏腑血气当何如？

　　岐伯曰：气虚者，肺虚也，气逆者足寒也，非其时则生，当其时则死，余脏皆如此。

　　气主于肺，行于内外，故气虚者乃肺虚也。气机营运，从下而上，故气逆者，乃足寒也。邪逆正虚，伤其五内，故非其克制之时则生，当其克制之时则死。不特肺受火克，诸脏皆有所克，故余脏皆如此。

　　帝曰：何谓重实？

　　重，平声。余同。因上文虚实而问重实。

　　岐伯曰：所谓重实者，言大热病，气热脉满，谓是重实。

　　重实者，言人身大热之病，气盛而热，脉盛而满，阴阳血气皆实，是谓重实。

　　帝曰：经络俱实何如，何以治之？

　　气热脉满，则经络俱实，故为此问，而探其治。

　　岐伯曰：经络皆实，是寸脉急而尺缓也，皆当治之。

　　经络皆实，气血盛于阳分，是寸脉当急，而尺则缓也。经实者治其经，络实者治其络，经络皆实，皆当治之。

　　故曰：滑则从，涩则逆也。

　　经络内通血脉，外通皮肤，经络盛则皮肤滑泽，经络衰则皮肤涩滞，故曰滑则从，涩则逆也。

　　夫虚实者，皆从其物类始，故五脏骨肉滑利，可以长久也。

　　物，犹形也。类，犹合也。物类者，五脏在内，皮肉筋脉骨，有形在外，而合于五脏者也。始，先见也。皮涩而虚，则肺脏亦虚，皮滑而实，则肺脏亦实，故夫虚实者，皆从其有形之外合，以先见也。皮和肺，肉合脾，脉合心，筋合肝，骨合肾，故五脏调合于内，骨肉滑利于外，可以长久而永天命也。

　　帝曰：络气不足，经气有余何如？

　　承上文经络皆实，言更有络满经虚，经满络虚之不同，故有络气不足，经气有余，并下经虚络满之间。

　　岐伯曰：络气不足，经气有余者，脉口热而尺寒也，秋冬为逆，春夏为从。治主病者。

　　脉口，寸口也。经气有余，则脉口肤热，络气不足，而尺肤寒也。《荣卫生会》论云：荣出于中焦，卫出于下焦，故以寸肤候经，荣为经也，尺肤候络，卫为络也。秋冬之气降而沉，故寸热尺寒为逆，春夏之气升而浮，故寸热尺寒为从。经络外通皮肉，内通筋骨，肤之寒热，其病有皮肉脉筋骨，浅深不同，贵得其主病之所在而治之，故曰治主病者。

　　帝曰：经虚络满何如？

　　经虚则经气不足，络满则络气有余。

　　岐伯曰：经虚络满者，尺热满，脉口寒涩也，此春夏死，秋冬生也。

　　虚，不足也。满，有余也。上文以尺候络，故络满者，尺肤热而满，以寸候经，故经虚者，脉口寒而涩也。寸为阳，主春夏，脉口寒涩，故春夏死，尺为阴，主秋冬，尺热满，故秋冬生。承上文从逆而言，故曰此也。

　　帝曰：治此者奈何？

　　上文言治主病者，此不言治，帝故问之。

　　岐伯曰：络满经虚，灸阴刺阳，经满络虚，刺阴灸阳。

　　此络满经虚，当灸阴刺阳，灸阴所以补经虚，刺阳所以泻络满。上文经满络虚，当刺阴灸阳，刺阴所以泻经满，灸阳所以补络虚。此以灸刺通于上文，则上文治主病者，亦当通如此矣。

　　帝曰：何谓重虚？

　　因上文重实而问重虚。

　　岐伯曰：脉气上虚，尺虚，是为重虚。

　　人身阴阳，不外脉气，故提脉气二字。上虚者，脉气虚于上之寸部。尺虚者，脉气虚于下之尺部。脉主阴血，气主阳气，脉虚气虚，则阴阳血气皆虚，是谓重虚。

　　帝曰：何以治之？岐伯曰：所谓气虚者，言无常也；尺虚者，行

　　步 然；脉虚者，不象阴也。如此者，滑则生，涩则死也。

　　知其气脉死生，则知施治之法，故复言气脉，不言治也。所谓气虚者，虚于寸部之阳，则言语无常，而心主之神明不聪也；虚于尺部之阴，而为尺虚者，则足骨屈伸不利，故行步 然， 然，虚怯貌。此言气之虚也。脉之大体，有阴有阳，若脉虚者，浮泛于上，有阳无阴，不能效象于阴也。此言脉之虚也。如此者，指气虚脉虚也。气虚脉虚，诊得皮肤滑泽则生，涩滞则死也。盖气脉既虚于内，皮肤不可荣于外，明气脉之虚而知其死生，则知治之法矣。

　　帝曰：寒气暴上，脉满而实何如？

　　承上文气热脉满之意，言气热脉满，是谓重实，有寒气暴止，脉满而实何如。暴，卒暴也。

　　岐伯曰：实而滑则生，实而逆则死。

　　上文云滑则从，涩则逆，下文云从则生，逆则死，故曰实而滑则生，实而逆则死，是知逆者因涩而逆也。

　　帝曰：脉实满，手足寒，头热何如？

　　脉实满，手足寒是实而逆则死：今寒不尽寒，而头复热如何？

　　岐伯曰：春秋则生，冬夏则死，脉浮而涩，涩而身有热者，死。

　　手足寒而头热，乃寒中有热，热中有寒，春时则寒中有热，秋时则热中有寒，故春秋则生，冬气全寒，夏气全热，今寒中有热，热中有寒，不合天时，故冬夏则死。若脉浮而涩，乃越于外而虚于内，涩而身有热，乃虚于内而越于外，此根气不足，故皆死。

　　帝曰：其形尽满如何？

　　承经络皆实之意而言，经脉络脉，统于周身，不但经络皆实，而其形且尽满，何如？形，形身也。满，犹实也。

　　岐伯曰：其形尽满者，脉急大坚，尺涩而不应也。

　　其形尽满者，阳气浮越于外，故脉急大坚，而余于外，尺涩不应，而虚于内也。

　　如是者，故从则生，逆则死。帝曰：何谓从则生，逆则死？岐伯

　　曰：所谓从者，手足温也；所谓逆者，手足寒也。

　　上文云：滑则从，涩则逆，今脉急大坚，尺涩不应，如是者，故滑从则生，涩逆则死，帝复问之。而所谓从者，手足温和，温和则滑也，所谓逆者，手足寒冷，寒冷则涩也，反复辨论，仍明滑则从，涩则逆也。

　　帝曰：乳子而病热，脉悬小者何如？

　　承上文寒气暴上，脉满而实之意，复问乳子病热，脉悬小者何如？

　　岐伯曰：手足温则生，寒则死。

　　乳子秉质未充，借后天乳食以生，故胃气行于四肢，而手足温则生，胃气不行于四肢，而手足寒则死。

　　帝曰：乳子中风热，喘鸣肩息者，脉何如？

　　中，去声，下同。上文乳子病热而脉悬小，此言乳子中风热而脉实大，但举喘鸣肩息，借岐伯以申明之。

　　岐伯曰：喘鸣肩息者，脉实大也，缓则生，急则死。

　　乳子既中风热，复喘鸣肩息，其脉当实大也。脉实大而缓，脉有胃气则生，脉实大而急，脉无胃气则死。

　　帝曰：肠 便血何如？

　　因上文喘鸣病肺，而问大肠之肠 也。肠 者，寒热之邪，伤其阴络，泄泻下利也。热气盛而血溢肠外，则便血，寒气盛而津溢肠外，则下白沫，寒热相持，血与白沫相兼而下，则下脓血，帝故各举以问。

　　岐伯曰：身热则死，寒则生。

　　肠 便血，则阴虚于内，身热则阳虚于外。《阴阳别论》云：阴阳虚，肠 死。故身热则死。寒者，身不热也，不热则阴虚而阳不虚，故生。

　　帝曰：肠 下白沫，何如？岐伯曰：脉沉则生，脉浮则死。

　　肠 下白沫，乃寒汁下泄。脉沉则血气内守，故生；脉浮则血气外驰，故死。

　　帝曰：肠 下脓血，何如？岐伯曰：脉悬绝则死，滑大则生。

　　肠 下脓血，乃血与白沫相兼而下。其脉悬绝，则津血内脱，生阳不生，故死；脉滑大，则阴阳和合，血气充盛，故生。

　　帝曰：肠 之属，身不热，脉不悬绝，何如？岐伯曰：滑大者曰生，悬涩者曰死，以脏期之。

