<!-- { "loadSidebar": true } -->
　　为，去声下同。禀，犹受也。四肢皆受气于胃，而阳明胃气不得至于四肢之经，必因于脾，乃得至经而受气于胃也。今脾病不能为胃行其津液，则四肢不得受胃中水谷之气，而水谷之气，外行四肢，内资五脏，气日以衰。肺主气也，脉道不利，心主脉也，而肝主之筋，肾主之骨，脾主之肌肉，皆无水谷之气以生，故四肢不用焉，所以脾病而四肢不用也。

　　帝曰：脾不主时何也？

　　肝心肺肾，主春夏秋冬四时，脾不主时，故举以问。

　　岐伯曰：脾者土也，治中央，常以四时长四脏，各十八日寄治，不得独主于时也。

　　长，上声。脾不主时者，以脾脏属土，位治中央，常以春夏秋冬四时，为肝心肺肾四脏之长，一时各十八日寄治，一脏之中，共主七十二日，所以不得独主于时。

　　脾脏者，常着胃土之精也。土者，生万物而法天地，故上下至头足，不得主时也。

　　着，昭着也。胃土水谷之精，昭着于外，由脾脏之气营运，故脾脏者，常着胃土之精也，万物皆生于土，故土者生万物而法天地。

　　经脉上下资生于土，故上至头，下至足，无处不周，虽欲主时，不可得也。

　　帝曰：脾与胃，以膜相连耳，而能为之行其津液，何也？

　　上文云脾病不能为胃行其津液，故问脾胃皆属土，以膜相连，何以能为胃行其津液。

　　岐伯曰：足太阴者，三阴也，其脉贯胃，属脾络嗌，故太阴为

　　之行气于三阴。阳明者，表也，五脏六腑之海也，亦为之行气于三阳。

　　厥阴为一阴，少阴为二阴，太阴为三阴，故足太阴者，三阴也。足太阴主脾，其脉中贯胃，下属脾，上络嗌，而脾土之气通于五脏之阴，故太阴为之行气于三阴。三阴，主五脏也。阴主里，阳主表，故阳明者表也。胃纳水谷为五脏之腑之海也，禀太阴之运动，而亦为之行气于三阳，三阳，主六腑也。

　　脏腑各因其经，而受气于阳明，故为胃行其津液，四肢不得禀水谷气，日以益衰，阴道不利，

　　筋骨肌肉，无气以生，故不用焉。

　　太阴行气于三阴，阳明禀太阴之气，而行气于三阳，是五脏六腑，各因其经，而受气于阳明，受气于阳明，实受气于太阴，故脾脏为胃行其津液，所以以膜相连，而能为之行其津液也。若脾脏不为胃行其津液，则四肢不得禀阳明水谷之气，气日益衰，肺气虚也。阴道不利，即脉道不利，心气虚也。

　　而肝主之筋，肾主之骨，脾主之肌肉，皆无阳明水谷之气以生，故四肢不用焉。

　　此一节，言太阴脾脏，为胃行其津液，而充于腑脏，达于四肢，所以脾病而四肢不用也。

　　卷之三

　　阳明脉解论第三十篇

　　承上编《太阴阳明论》，而更为阳明脉解也。阳明属土，故恶木；阳明热甚，故恶火：阳明厥逆，故恶人；四肢实，则登高；热盛则弃衣；不欲食，则妄走。皆阳明经脉之病，有生死虚实之殊，故以为解。

　　黄帝问曰：足阳明之脉病，恶人与火，闻木音，则惕然而惊。

　　钟鼓不为动，闻木音而惊何也？愿闻其故。

　　恶，去声，下同。《灵枢·经脉》论云：胃足阳明之脉病，则恶人与火，闻木音则惕然而惊，帝引此以问。

　　岐伯对曰：阳明者，胃脉也。胃者土也。故闻木音而惊者，土恶木也。

　　闻木音而惊者，阳明胃脉属土，土恶木克之义。

　　帝曰：善。其恶火何也？岐伯曰：阳明主肉，其脉血气盛，邪客之则热，热甚则恶火。

　　其恶火者，阳明主肉，其脉血气皆盛，邪客之，则热甚而恶火也。

　　帝曰：其恶人，何也？岐伯曰：阳明厥，则喘而惋，惋则恶人。

　　厥，厥逆也。惋，惊顾也。阳明恶人者，胃络之脉，不能上行外达，则厥逆，厥逆则喘急而惊顾，惊顾则恶人也。

　　帝曰：或喘而死者，或喘而生者，何也？

　　喘惋之证，有死有生，故复问之。

　　岐伯曰：厥逆连脏则死，连经则生。

　　胃络上合心包，旁通支腋，今胃气厥逆，病连少阴之心脏则死，病连心包之经脉则生。

　　帝曰：善。病甚，则弃衣而走，登高而歌，或至不食数日，逾

　　垣上屋，所上之处，皆非其素所能也，病反能者，何也？

　　阳明病甚，则发狂，故举以问。

　　岐伯曰：四肢者，诸阳之本也，阳盛，则四肢实，实则能登高也。

　　手之三阳，从手走头，足之三阳，从头走足，故四肢者，诸阳之本也，今阳气有余而盛，则充溢四肢而实，实则能登高也。

　　帝曰：其弃衣而走者何也？岐伯曰：热盛于身，故弃衣而走也。

　　其弃衣而走者，阳明火热，盛于周身，故弃衣而走也。

　　帝曰：其妄言骂詈，不避亲疏而歌者，何也？

　　詈，音利，下同。登高弃衣，外狂也；妄言骂詈，不避亲疏而歌，内狂也，故复问之。

　　岐伯曰：阳盛，则使人妄言骂詈，不避亲疏。

　　阳气火气也，心之所主也。阳气亢盛，则心主血脉不和，故使人妄言骂詈，不避亲疏而歌也。

　　而不欲食，不欲食，故妄走也。

　　上文有不食数日逾垣上屋之问，故言而不欲食，惟不欲食，故逾垣上屋而妄走也。不欲食而妄走，是四肢禀气于胃，胃以饮食为本之义。

　　卷之三

　　热论第三十一篇

　　此论经脉之热病也。厥阴之上，风气主之；少阴之上，热气主之；太阴之上，湿气主之；少阳之上，火气主之；阳明之上，燥气主之；太阳之上，寒气主之。风热湿火燥寒，六气之本也。厥阴、少阴、太阴、少阳、阳明、太阳，六气之标也。凡人之生，主气之次，始于厥阴，终于太阳，从阴而阳，循环无已，所谓神转不回。若病伤寒，则始于太阳，终于厥阴，从阳而阴，所谓回则不转，乃失其机。此云巨阳、阳明、少阳等，乃人身三阳三阴之经脉也。巨阳受之、阳明受之、少阳受之等，乃三阳三阴，各受寒邪而病热也。一日巨阳、二日阳明、三日少阳等，乃以六日而明六经也。三阳三阴，各受为病，一日受者，七日愈；二日受者，八日愈；三日受者，九日愈；四日受者，十日愈；五日受者，十一日愈：六日受者，十二日愈，究而言之，皆一日受而七日愈，期虽有次，非一定也。两感于寒，则阴阳俱病，腑脏皆伤，不免于死。气化无形，经脉有形，故下即有刺热之篇，复有评热之论。此篇只论人身经脉受病，不论标本气化，后仲景《伤寒论》，论标本气化者，与此热论不同也。

　　黄帝问曰：今夫热病者，皆伤寒之类也，或愈或死，其死皆以

　　六七日之间，其愈皆以十日以上者，何也？不知其解，愿闻其故。

　　人身经脉调和，则无寒无热；经脉不和，则或寒或热，故热病者，皆伤寒之类。其病或愈或死，期日不同，故以为问。

　　岐伯对曰：巨阳者，诸阳之属也，其脉连于风府，故为诸阳主气也。

　　巨阳，太阳也。阳热之气，病于通体，故曰巨阳。诸阳之气，皆巨阳通体所主，故巨阳者，诸阳之属也。若论其脉，则上连督脉之风府，督脉督于阳，故为诸阳主气也。

　　人之伤于寒也，则为病热，热虽甚不死，其两感于寒而病者，必不免于死。

　　热病者，伤寒之类，故人之伤于寒也，则为病热。热者人身阳热之气，阳常有余，故热虽甚不死。其两感于寒而病者，阳脉受寒，阴脉亦受寒，阴阳皆受，腑脏俱伤，故必不免于死。所以或愈或死也。

　　帝曰，愿闻其状。

　　病经脉之有形，则有诸脉受病之状，故愿闻之。

　　岐伯曰：伤寒一日，巨阳受之，故头项痛、腰脊强。

　　强，去声。试以六经受病言之，如伤寒一日，通体之巨阳受之，上文云其脉连于风府，风府，项也，从项而上，故头项痛，从项而下，故腰脊强，此巨阳之脉受病为然。今以一日受之而明其状。

　　二日阳明受之，阳明主肉，其脉挟鼻络于目，故身热目疼而鼻干，不得卧也。

　　阳明之脉，则以二日受之，而明其状，阳明者，土也，故阳明主肉，其脉起于鼻交 中，旁约太阳之脉，故挟鼻络于目。主肉，故身热；络于目，故目疼；挟鼻，故鼻干；阳明胃不和，故不得卧也。

　　三日少阳受之，少阳主胆，其脉循胁，络于耳，故胸胁痛而耳聋。

　　少阳之脉，则以三日受之，而明其状。少阳者木也，故少阳主胆。其脉下胸中，循胁里，其支从耳后，入耳中，出走耳前，故循胁络于耳。循胁，故胸胁痛，络耳，故耳聋。

　　三阳经络，皆受其病，而未入于脏者，故可汗而已。

　　结上文三阳受病，非比一日太阳，二日阳明，三日少阳，故三阳经络，一日皆受其病，三阳主六腑，而未入于三阴之五脏，故可汗而已，此热虽甚不死也。

　　四日太阴受之，太阴脉布胃中，络于嗌，故腹满而嗌干。

　　太阴之脉，则以四日受之而明其状。其脉属脾络胃，挟咽，连舌本，故太阴脉布胃中、络于嗌。布胃中，故腹满，络于嗌，故嗌干。

　　五日少阴受之，少阴脉贯肾，络于肺，系舌本，故口燥舌干而渴。

　　少阴之脉，则以五日受之，而明其状，其脉从肾，上贯肝膈入肺中，循喉咙、挟舌本，故少阴脉贯肾、络于肺、系舌本。少阴水火不相交济，故口燥舌干而渴。

　　六日厥阴受之，厥阴脉循阴器，而络于肝，故烦满而囊缩。

　　厥阴之脉，则以六日受之，而明其状。厥阴肝脉过阴器，抵小腹，故厥阴脉循阴器而络于肝。厥阴木气逆、火气盛，故烦满。循阴器，故囊缩。

　　三阴三阳，五脏六腑皆受病，荣卫不行，五脏不通、则死矣。

　　则，犹即也。结上文三阴受病，非必四日太阴、五日少阴、六日厥阴，故内之三阴，外之三阳，内之五脏，外之六腑，一日皆受其病，致荣卫不行，五脏不通，即死矣。较之两感于寒不免于死者更甚也。

　　其不两感于寒者，七日巨阳病衰，头痛少愈；八日阳明病衰，身热少愈；九日少阳病衰，耳聋微

　　闻；十日太阴病衰，腹减如故，则思饮食；十一日少阴病衰，渴止，不满，舌干已，而嚏；十二日

　　厥阴病衰，囊纵，少腹微下，大气皆去，病日已矣。

　　其不两感于寒，属经脉之热病，皆以七日环复，病衰而愈，由此观之，则上文所云，一日受二日受者，乃循次言之，非一定不移之期日也。会悟圣经，当勿以辞害意。

　　帝曰：治之奈何？

　　治得其宜，不必七日始愈，故以为问。

　　岐伯曰：治之各通其脏脉，病日衰已矣。

