<!-- { "loadSidebar": true } -->
　　脏脉者，如上文太阴脾脏之脉、少阴肾脏之脉、厥阴肝脏之脉也。治之而各通其脏脉，则病日渐衰而可已，如是则免于死矣。

　　其未满三日者，可汗而已；其满三日者，可泄而已。

　　若病在三阳，其未满三日而在外者，可汗而已；其满三日而在内者，可泄而已，如是，不必七日环复而始愈矣。

　　帝曰：热病已愈，时有所遗者，何也？

　　承汗已泄已之意，而问时有所遗，未全愈者何也？

　　岐伯曰：诸遗者，热甚而强食之，故有所遗也；若此者，皆病

　　已衰，而热有所藏，因其谷气相薄，两热相合，故有所遗也。

　　强，上声。食，音饲。藏，如字。诸遗者，乃热甚之时，而强食之，故有所遗也。又言若此者，皆外热之病已衰，而内热有所藏，因其谷气与所藏之热相薄，相薄则阳明胃热，与所藏之热，两热相合，故有所遗也。

　　帝曰：善。治遗奈何？

　　病遗未愈，何以治之。

　　岐伯曰：视其虚实，调其逆从，可使必已矣。

　　视其经脉之虚实，调其阴阳之逆从，如是以治，可使病之必已，而无遗矣

　　帝曰：病热当何禁之？

　　病有所遗，而复治之，不若当其病时而禁忌之，故问病热何禁。

　　岐伯曰：病热少愈，食肉则复，多食则遗，此其禁也。

　　病热少愈，未全愈时，毋食肉，毋多食。食肉则重浊难消，热病当复；多食则谷气相薄，病有所遗。

　　食肉、多食，此其禁也。

　　帝曰：其病两感于寒者，其脉应与其病形何如？

　　应，平声。形，犹状也。诸脉受病之状，上文详言之，此复问两感于寒之脉状。

　　岐伯曰：两感于寒者，病一日，则巨阳与少阴俱病，则头痛、口干而烦满；二日则阳明与太阴

　　俱病，则腹满、身热、不欲食、谵言；三日则少阳与厥阴俱病，则耳聋、囊缩而厥、水浆不入、不知

　　人，六日死。

　　所谓两感于寒者，巨阳与少阴、阳明与太阴、少阳与厥阴，皆表里雌雄相应。故病一日，则巨阳与少阴俱病。病巨阳之脉状，则头痛，病少阴之脉状，则口干而烦满。二日则阳明与太阴俱病，病太阴之脉状，则腹满身热，病阳明之脉状，则不欲食、谵言。三日则少阳与厥阴俱病，病少阳之脉状，则耳聋，病厥阴之脉状，则囊缩而厥。夫三阳以胃气为本，三阴以神气为先，水浆不入，胃气绝矣：不知人，神气亡矣。至六日，则不能环复而死，言巨阳少阴、阳明太阴、少阳厥阴皆以六日为期而死，则一日二日三日，有次序而非一定，亦当意会者也。

　　帝曰：五脏已伤，六腑不通，荣卫不行，如是之后，三日乃死何也？

　　承上文三阴三阳、五脏六腑皆受病，荣卫不行、五脏不通，则死之意，而问三日乃死，非即死矣。

　　岐伯曰：阳明者，十二经脉之长也，其血气盛，故不知人三日，其气乃尽故死矣。

　　长，上声。五脏六腑，神气营运，皆禀气于胃，故阳明者，乃十二经脉之长也。阳明多气多血，故其血气盛，不知人，则神气已绝。而阳明之气未绝，故不知人三日，其阳明之气乃尽，故死矣。虽不即死，犹之死也。

　　凡病伤寒而成温者，先夏至日者为病温，后夏至日者为病暑。暑当与汗皆出，勿止。

　　冬伤于寒，春必病温，故凡病伤寒而成温者，先夏至日而发者为病温，后夏至日而发者为病暑。温，犹热也。暑，热之极也。暑热之病，汗出而散，温热之病，亦当汗出，故暑当与汗而皆出勿止，汗虽多不可止之也。上文热病随感随发，与寒气留连伏匿而发者不同，故举温暑以别上文热病之意。

　　卷之三

　　刺热篇第三十二篇

　　岐伯承上编《热论》，而立刺热之篇，以明热病之在经脉也。经脉内连五脏，故上编言经脉之热，此言五脏之热。而五脏之热，有在于脉者，有见于色者。在脉、在色，证有先兆，知其先兆而刺治之，则得矣。

　　肝热病者，小便先黄，腹痛、多卧、身热，热争，则狂言及惊，胁满痛、手足躁、不得安卧。庚

　　辛甚，甲乙大汗，气逆则庚辛死，刺足厥阴少阳。其逆，则头痛员员，脉引冲头也。

　　腹，小腹也。员员，周转也。肝主疏泄，故肝热病者，小便先黄。肝脉过阴器，抵小腹，故腹痛。木气不达，故多卧，火气有余，故身热。邪正相持，则为热争，热争则狂言，热伤血分也。及惊，东方肝木，其病发惊骇也。胁满痛，肝脉布胁肋，邪客之而满痛也。手足躁，风淫末疾，肝病风生，躁扰也。不得安卧，卧则血归于肝。肝病而血不归也。庚辛甚，金克木也。甲乙大汗，自得其位而起也。气逆，肝气自逆也。始焉热争，继则气逆，不但庚辛甚，而庚辛且死。治之之法，当取阴阳脏腑之相为表里者，而均刺之，故刺足厥阴少阳。申明气逆者，其经脉之气自逆也。肝与督脉会于巅，故其逆，则头痛员员而周转。所以致头痛员员者，以肝脉与督脉，相引而上冲于头也。

　　心热病者，先不乐数日，乃热，热争则卒心痛，烦闷、善呕，

　　头痛面赤，无汗，壬癸甚，丙丁大汗，气逆则壬癸死。刺手少阴太阳。

　　卒，音促。乐，喜乐也。心气舒缓则乐，故心热病者，先不乐数日，然后乃热。邪正相持，而热争，则卒心痛，而烦闷也。善呕，火热上炎也。头痛，阳气上逆也。面赤，心热也。无汗，不得阴液以相滋也。壬癸甚，水克火也。丙丁大汗，自得其位而起也。气逆，心气自逆也。始焉热争，继则气逆，故气逆则壬癸死，当急刺手少阴太阳，以救其逆。

　　脾热病者，先头重，颊痛，烦心，颜青，欲呕，身热，热争则

　　腰痛，不可用俯仰，腹满泄，两颔痛，甲乙甚，戊己大汗，气逆则甲乙死，刺足太阴阳明。

　　头重，土虚疲倦之象，故脾热病者，先头重。头重下视，则颊痛，脾络注心中，故烦心。土虚木刑，故颜青。脾病善噫，故欲呕。脾热病故身热，邪正相持，而热争，致身半以下。身半以上，气机不和，则腰痛而不可用俯仰也。腹满泄，脾热下行也。两颔痛，脾热上行也。甲乙甚，水克土也。戊己大汗，自得其位而起也。始焉热争，继则气逆，逆则甲乙死。当刺足太阴阳明以救其逆。

　　肺热病者，先淅然厥起毫毛，恶风寒，舌上黄，身热。热争则喘咳，痛走胸膺背，不得太息，头痛

　　不堪，汗出而寒，丙丁甚，庚辛大汗。气逆，则丙丁死，刺手太阴阳明。

　　恶，去声，淅然，如水洒身之意。厥，寒厥也。肺主皮毛，故肺热病者，先淅然寒厥。从毫毛而起。厥起毫毛，故恶风寒。舌上黄，内热也。身热，外热也，邪正相持而热争，则喘咳，肺主膺胸，其俞在背，故痛走胸膺背，既喘既咳，则不得太息，气上不下，则头痛不堪，皮毛开发，肌表不和，故汗出而寒，丙丁甚，火克金也。庚辛大汗，自得其位而起也。肺气自逆，则丙丁死，当急刺手太阴阳明以救其逆。

　　肾热病者，先腰痛， 酸，苦渴，数饮，身热，热争，则项痛而强， 寒且酸足下热，不

　　欲言，其逆，则项痛员员，淡淡然，戊己甚，壬癸大汗，气逆则戊己死。刺足少阴太阳。

　　数，音朔。强，去声。腰乃肾腑，故肾热病者，先腰痛，肾主骨，故 酸。肾为水脏，不能上济其火，故苦渴，数饮水。肾虚病热，故身热，邪正相持而热争。争于上则项痛而强，争于下则骨行寒且酸，足下热，争于中，则不欲言，其肾气自逆，精髓不能循脊注项，故项痛员员。申明员员者，乃精气不充。而淡淡然，非若头痛员员之周转也。戊己甚，土克水也，壬癸大汗，自得其位而起也。肾气逆，则戊己死，当急刺足少阴太阳，以救其逆。

　　出血如大豆，立已。

　　此七字旧本在刺手太阴阳明下，今改正于此。承上文诸刺，而言若出针之时，出血如大豆，则邪热去而经脉和，其病当立己。

　　诸汗者，至其所胜日，汗出也。

　　此衍文也，下文云诸当汗者，至其所胜日，汗大出也，误重于此。

　　肝热病者，左颊先赤，心热病者，颜先赤，脾热病者，鼻先赤，肺热病者，右颊先赤，

　　肾热病者，颐先赤，病虽未发，见赤色者，刺之，名曰治未病。

　　上文五脏热病，在于经脉，此言五脏热病，见于气色也。热，火病也。赤，火色也。肝木居左，故肝热病者，左颊先赤。心火居上，故心热病者，颜先赤。《五色》论云，庭者颜也。庭，犹额也。

　　脾土居中，故脾热病者，鼻先赤，肺金居右，故肺热病者，右颊先赤。肾水居下，故肾热病者，颐先赤。

　　颐，腮间口角也。五脏病虽未发，先见赤色于面部者，当即刺之，勿使其病，此名曰治未病也。

　　热病从部所起者，至期而已，其刺之反者，三周而已。重逆则死，诸当汗者，至其所胜日，汗

　　大出也。诸治热病以饮之寒水，乃刺之，必寒衣之，居止寒处，身寒而止也。

　　重，平声。总结上文之义而言寒可治热也，热病从部所起者，如肝热病，小便先黄。心热病，先不乐。

　　脾热病，先头重。肺热病，先淅然。肾热病，先腰痛，又如肝热病，左颊先赤。心热病，颜先赤。脾热病，鼻先赤。肺热病，右颊先赤。肾热病，颐先赤者是也。至期而已者，如肝病期甲乙，心病期丙丁，脾病期戊己，肺病期庚辛，肾病期壬癸。至本位日期而病已也。其刺之反者，如肝病刺足厥阴少阳，心病刺手少阴太阳，脾病刺足太阴阳明，肺病刺手太阴阳明，肾病刺足少阴太阳。皆刺之，而反逆为从，至三周而病已。三周，三日也。重逆则死者，如肝病气逆庚辛死，心病气逆壬癸死，脾病气逆甲乙死，肺病气逆丙丁死，肾病气逆戊己死。气逆而治之复逆，是谓重逆，重逆则死，不待庚辛壬癸等日也。

　　诸当汗者，至其所胜日，汗大出，如甲乙大汗，丙丁大汗等，乃本气胜王之日而大汗也。诸热病者，如五脏经脉热病，五脏气色热病也。治之之法，以饮之寒水，乃刺之，以治其热，里热既愈，外热未除，必寒衣之，居止寒处，至身寒无热而止也。总结上文，而言热以寒治也。

　　热病先胸胁痛，手足躁，刺足少阳，补足太阴，病甚者，为五十九刺。

