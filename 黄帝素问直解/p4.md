<!-- { "loadSidebar": true } -->
　　，音骨，余篇同。阳气者，由内而外，根于阴精，如烦劳则阳气外张，阴精内绝，阴不交阳，故精绝。辟积，重复也。辟积于夏者，冬时受病，病不能愈，重复时日，至于夏也，夏月火盛，内亡其精，故使人煎厥。煎厥，如火之焚而热极也。精气不注于目，故目盲不可以视；精气不充于耳，故耳闭不可以听。溃溃，乱貌，溃溃乎若坏都，言耳目昏乱，神失其守，若国都之败坏也。 ，流貌， 乎不可止，言神气散驰，流而不返，不可挽回而止之也。此烦劳伤精，而神气内乱也。

　　阳气者，大怒则形气绝，而血菀于上，使人薄厥。有伤筋，纵，其若不容。

　　阳气者，自下而上，本于阴血，如大怒则逆气上形。形者，悻悻然见于其面也。气绝者，怒则气上不接于下也。血随气行，气逆则血郁于上，气血皆逆，则使人薄厥。薄厥，虚极而厥逆也。血不养筋，则有伤于筋，筋伤则纵。所谓纵者，转动不能，其若不容者然。此大怒气逆而血不荣筋也。

　　汗出偏沮，使人偏枯。汗出见湿，乃生痤痱。高梁之变，足生大疔，受如持虚。劳汗当

　　风，寒薄为 ，郁乃痤。

　　痤，坐，平声。高梁，即膏梁，余篇同。 ，音渣。沮，犹湿也。阳气内通精血，复从中土，而外出于皮肤，故假汗出膏梁以明之。汗者，水谷之精，从内出外，若汗出偏沮，则气血不周于身，故使人偏枯。若夏日汗出，而见水湿之气，则皮肤湿热生疖如痤，生疹如痱。若膏梁浓味，伤其中土，因膏梁而变病，则足生大疔。受如持虚，言疔从内以出外，如持虚器而受毒也。若劳碌汗出而当风。

　　风，寒气也。故寒薄为 ，郁乃痤，言寒薄于皮肤而上行，则为 。 ，赤鼻也。寒郁于皮肤而外泄，则为痤。痤，小疖也。此言阳气加阴乃为汗，从中土而外出于皮肤也。

　　阳气者，精则养神，柔则养筋。

　　精，精粹也。柔，柔和也。上文烦劳精绝至目盲耳闭，而神气散乱，故曰，阳气者，精则养神，所以申明上文阳气不精而神无所养也。上文大怒气绝，至血菀而伤筋。故曰阳气者，柔则养筋，所以申明上文，阳气不柔而筋无所养也。

　　开阖不得，寒气从之，乃生大偻。陷脉为 ，留连肉腠。俞气化薄，传为善畏，及为惊骇，荣气

　　不从，逆于肉理，乃生痈肿。魄汗未尽，形弱而气烁，穴俞以闭，发为风疟。

　　俞，音输，余篇同。上文假汗出膏梁，以明阳气从中土而出于皮肤，此假开阖，以明阳气由阖而开，由开而阖，不但从内以出外也。开阖者，外内之枢机，开则外出，阖则内入；今开阖不得，则太阳之寒气从之。背为阳，主开；腹为阴，主阖。开阖不得，寒气从之，则背突胸窝，乃生大偻。偻，伛偻也，此言阳气之不能开阖也。陷脉为 ，留连肉腠，言寒邪陷于脉，则肉腠或空或突，而如嵝，留连肉腠而难愈也。俞气化薄，言寒邪入于穴俞，则俞气变化而内薄。薄，泊也。传为善畏，及为惊骇，言薄心气，则善畏，薄肝气，则惊骇也。荣气不从，逆于肉理，乃生痈肿，言寒邪入于肉，则荣血之气不从肌肉以外出，但逆于肉理，而生痈肿也。此阳气不能由阖而开也。魄汗未尽阳气外虚也，形弱而气烁，形体虚弱，而热气外烁也。穴俞以闭，不能内入也，身汗而热，内外不和，故发为风疟，此阳气不能由开而阖也。上文言阳气外出于皮肤；此言阳气更从内以出外，从外以入内，所以承上文而补其未尽之义也。

　　故风者，百病之始也。清静，则肉腠闭拒，虽有大风苛毒，弗之能害，此因时之序也。故

　　病久则传化，上下不并，良医弗为。

　　承上文风疟之意，言风为百病之始，宜顺天时而避之也。六淫之气，风居其首，故风者，百病之始也。

　　身心清静，则肉腠闭拒，虽有大风苛毒，弗之能害，此因四时之序也。若不因时序，受大风苛毒而为病，必至从表入里，由浅入深，故病久则传化。传化，传经变化也。病久传化，则上下阴阳不相交并，虽有良医，弗能为也。

　　故阳蓄积病死，而阳气当隔，隔者当泻，不亟正治，粗乃败之。

　　病久传化，其所由来者渐矣。故阳蓄积病死，言亢阳蓄积，至病久弗为而死也。而阳气当隔，言亢阳之气当与腑脏相隔也。申明当隔者，若既病则当泻，苟不亟泻而正治之，犹粗工之败乃事，不得云良医弗为也。

　　故阳气者，一日而主外，平旦人气生，日中而阳气隆，日西而阳气已虚，气门乃收。

　　是故暮而闭拒，无扰筋骨，无见雾露，反此三时，形乃困薄。

　　旧本，收讹闭，闭讹收，今改正。治于既病之后，不若顺于未病之先。故阳气者，一日而主外，一日三时，人身阳气之所主也。平旦人气生，寅卯辰平旦之时，主人身春生之气也。日中阳气隆，己午末日中之时，主人身夏长之气也。日西阳气已虚，气门乃收，申酉戌日西之时，主人身秋收之气也。是故暮而闭拒，亥子丑暮夜之时，主人身冬藏之气也；暮夜闭拒，当无扰筋骨，无见雾露，安静以养微阳。若不安静，反如平旦日中日西三时之动作，则形乃困顿，虚薄而为病。所以教人因时序，而养阳气者如此。此一节，论阳气之内外出入，以明生阳之气，上通于天也。

　　岐伯曰：阴者，藏精而起亟也，阳者，卫外而为固也。

　　藏，如字，亟，去声。阳生于阴，由静而动。故岐伯曰：阴者，藏精而起亟也。精藏于阴而起亟，阴中有阳矣。阳者，卫外而为固也；阳卫外，为阴之固，阳中有阴矣。

　　阴不胜其阳，则脉流薄疾，并乃狂。

　　薄，虚；疾，急也。阴不胜其阳，阳热盛也，阳热盛，则经脉流行，虚薄急疾，经脉薄疾，阳热相并，则并乃狂。

　　阳不胜其阴，则五脏气争，九窍不通。

　　阳不胜其阴，阴寒盛也。阴寒盛则五脏气争。争，彼此不和也。五脏气争，则九窍不通。盖两目者，肝之窍；两耳者，心之窍；两鼻者，肺之窍；口者脾之窍；前后阴者，肾之窍也。

　　是以圣人陈阴阳，筋脉和同，骨髓坚固，气血皆从。如是，则

　　内外调和，邪不能害，耳目聪明，气立如故。

　　陈，敷布也，上文阴阳不和而为病，是以圣人敷布阴阳，使周身之筋脉协议，通体之骨髓坚固。阳主之气，阴主之血，皆顺而从之，能如是也，则内外调和，而邪不能害。邪不能害，则耳目聪明，而气立如故。《五常政大论》云：“根于外者，命曰气立”。气立如故，可以防御其外邪矣。

　　风客淫气，精乃亡，邪伤肝也。因而饱食，筋脉横解，肠 为

　　痔。因而大饮，则气逆。因而强力，肾气乃伤，高骨乃坏。

　　强，腔，上声。气立不如故，不能防御其邪，则风客淫气，言风邪客于人身，而为淫乱之气也。

　　风为阳邪，风客淫气，则阴精消烁，故精乃亡。风木之邪，内通于肝，故邪伤肝也。因而饱食者，风邪未去而饱食也。筋脉横解者，肝主之筋，心主之脉，不循经上下，而横散懈弛也，《经脉别论》云：食气入于胃，散精于肝，淫气于筋，食气入胃，浊气归心，淫精于脉。故饱食而筋脉横懈也。肠为痔者，水谷之精，不荣筋脉，大肠积 ，湿热下注而为痔也。因而大饮，风邪未去而过饮也。酒气，先行肺主之皮毛，不由脾气之散精。脾肺不交，则气逆也。因而强力，风邪未去而强用其力也。过劳伤精故肾气乃伤。肾主骨，故高骨乃坏，腰高之骨，不能动摇而败坏也。此风木之邪，始伤肝气，因饱食大饮强力而病及五脏也。

　　凡阴阳之要，阳密乃固。

　　上文云，阳者，卫外而为固，故复言凡阴阳之要，阳密乃固。言阳虽卫外，复当藏密，乃能为阴之固也。

　　两者不和，若春无秋，若冬无夏。

　　上文言阴不胜其阳，又言阳不胜其阴，故复言两者不和。如阴不胜其阳，而阳气胜，若春无秋矣；阳不胜其阴，而阴气胜，若冬无夏矣。

　　因而和之，是谓圣度。

　　上文云，圣人陈阴阳内外调和，故复言因而和之，是谓圣度。

　　故阳强不能密，阴气乃绝。

　　上文云，阴者藏精而起亟，故复言若阳强不能密，则阴亦不能藏精起亟，而阴气乃绝。

　　阴平阳秘，精神乃治，阴阳离决，精气乃绝。

　　是必阴平和，阳秘密，则精神乃治。若阴不平和，阳不秘密，而阴阳离决，则精气乃绝。既言阴气乃绝，又言精气乃绝者，所以申明阴不藏精而皆绝也。

　　因于露风，乃生寒热。

　　上文云，风客淫气，故复言因于露风，乃生寒热。寒热，淫气也。

　　是以春伤于风，邪气留连，乃为洞泄。夏伤于暑，秋为 疟。秋伤于湿，上逆而咳，发为痿

　　厥。冬伤于寒，春必温病。四时之气，更伤五脏。

　　上文，风邪伤肝，而病五脏，此复言春伤于风，邪气留连，至夏乃为洞泄。夏伤于暑，至秋乃为疟。秋伤于湿，病肺，则上逆而咳；病脾，则发为痿厥。痿，痿 ；厥，厥逆也。冬伤于寒，至春必为温病。春夏秋冬，五脏之所主也，故四时之气，更伤五脏，不必饱食、大饮、强力，始伤五脏之气，所以申明上文之意者如此。

　　阴之所生，本在五味；阴之五宫，伤在五味。

　　承四时伤五脏之意，言五味亦伤五脏也。五脏为阴，借五味以资生，故阴之所生，本在五味。五脏为阴，五味各走其道，太过则病，故阴之五宫，伤在五味。如水能浮舟，亦能覆舟也。

　　是故味过于酸，肝气以津，脾气乃绝。

　　酸者，肝之味，过酸则肝气以津。肝气以津，肝木盛也。肝木盛，则脾土受制，故脾气乃绝。是酸味生肝，太过则伤脾矣。

　　味过于咸，大骨气劳，短肌心气抑。

　　咸者，肾之味。肾主骨，过咸则大骨气劳。大骨，腰高之骨，肾之府也。气劳，骨气强盛，能任其劳也。短肌心气抑者，肾水盛，则心火受制，心气不能从骨节而出于肌表，故短肌心气抑。是咸味生肾，太过则伤心矣。

　　味过于甘，心气喘满，色黑，肾气不衡。

　　甘者，土之味，脾胃之所主也。过甘，则土气盛，而水受制，水虚不能制火，故心气喘满。水受土制，故色黑。肾气不衡，衡，平也，是甘味生脾，太过则伤肾矣。

　　味过于苦，脾气不濡，胃气乃浓。

　　苦者，心之味。过苦，则火克肺金。肺者，天也，脾者，地也，天气不降，则地气不升，故脾气不濡。濡，灌溉也。脾为湿土，胃为燥土，两土相济。今脾气不濡，则胃气过燥，故胃气乃浓；浓，燥实也。是苦味生心，太过则肺金受制，不与地气相交矣。

