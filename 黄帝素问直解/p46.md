<!-- { "loadSidebar": true } -->
　　易，去声，下同。益，增也，申明肠胃乃伤者，诸腑痹不已，亦增五内之病也。其腑痹而风气胜者，风以散之，不但不增内病，而其人之痹且易已也，以明肠胃乃伤之腑痹，重则益内，轻则易己之意。

　　帝曰：痹其时有死者，或疼久者，或易已者，其故何也？

　　其病且有死者，有疼久者，今有易已者，其故何也？并举以问，殆欲详明易已之痹。

　　岐伯曰：其入脏者，死，其留连筋骨间者，疼久，其留皮肤间者，易已。

　　痹时有死者，乃入藏者死，或疼久者，其留连筋骨间者，疼久，若其易已者，乃留于皮肤间者，易已。

　　帝曰：其客于六腑者何也？

　　帝欲详明六腑之易已，故为是问。

　　岐伯曰：此亦其食饮居处，为其病本也。

　　饮食自倍，肠胃乃伤，是为六腑之痹，故申言此亦其食饮居处，犹言食饮自倍，居处失宜，以为腑痹之病本也。

　　六腑亦各有俞，风寒湿气中其俞，而食饮应之，循俞而入，各舍其腑也。

　　中，去声。五脏皆有合，而六腑亦各有俞，风寒湿三气中其俞，而食饮无节以应之，则风寒湿之邪，循俞穴而入，各舍其腑也，与五脏之病久不去，复感于邪，内舍于其合者，同一义也。

　　帝曰：以针治之奈何？

　　以针治六腑之痹，奈何？

　　岐伯曰：五脏有俞，六腑有合，循脉之分，各有所发，各随其过，则病瘳也。

　　不但六腑有俞，而五脏有俞，不但五脏有合，而六腑有合，循其六腑经脉之分行，各有所发之部，各随其所过之路，因而针之，病可瘳也，此腑痹之所以易已也。

　　帝曰：荣卫之气，亦令人痹乎？

　　承上文五脏六腑之痹，复问荣卫之气，亦令人痹乎？

　　岐伯曰：荣者水谷之精气也，和调于五脏，洒陈于六腑，乃能入于脉也，故循脉上下，

　　贯五脏、络六腑也。

　　《灵枢·荣气》篇云：荣气之道，内谷为实，谷入于胃，乃传之肺，流溢于中，布散于外，精专者，行于经隧，是荣气者，乃水谷之精气，以相资益也。其气先和调于五脏，次洒陈于六腑，乃能资益其荣，而入行于脉中也。荣行脉中，故荣气循脉上下，从内出外，内则贯五脏，外则络六腑也。

　　卫者，水谷之悍气也，其气 疾滑利，不能入于脉也，故循皮肤之中，分肉之间，熏于

　　盲膜，散于胸腹。

　　《灵枢·卫气》论云，其精气之行于经者为荣气，其浮气之不循经者为卫气，是卫者，乃水谷之悍气，以相辅助也。其气 疾滑利，不能化精气而入行于脉中也，不入于脉，故但循于皮肤之中，以及分肉之间，内则气熏于盲膜，外则气散于胸腹。

　　逆其气则病，从其气则愈，不与风寒湿气合，故不为痹。

　　承上文荣行脉中，卫行脉外之意，而言逆其荣卫之气则病，从其荣卫之气则愈。荣卫之气，循行不息，不与风寒湿三气相合，是以不为痹也，承五脏六腑之痹，而申明荣卫之不为痹者如此。

　　帝曰：善。痹或痛，或不痛，或不仁，或寒，或热，或燥，或湿，其故何也？

　　荣行脉中，卫行脉外，营运不息，故不为痹。所以风气胜而痹易已，帝故善之。复问痹或有身痛者，或有身不痛者，或有不知痛痒而不仁者，或有身寒者，或有身热者，或有无汗而燥者，或有有汗而湿者，其故何也？

　　岐伯曰：痛者寒气多也，有寒故痛也。

　　痹之痛者，寒邪之气多也，身有寒，故痛也。寒气胜者，为痛痹，此之谓也。

　　其不痛不仁者，病久入深，荣卫之行涩，经络时疏，故不痛，

　　皮肤不营，故为不仁。

　　次痛，旧本讹通，今改。其痹之不痛与不仁者，痹病久而邪入深，病久则荣卫之行，失其常度而涩矣。入深，则经脉络脉，时疏于外矣。荣卫行涩，经络时疏，血气外而不内，故不痛。其不仁者，皮肤之血气，不营运于通体，皮肤不营，血气内而不外，故不知痛痒而为不仁。

　　其寒者，阳气少，阴气多，与病相益，故寒也。

　　其痹之有寒者，以人身阳气少，阴气多，阴气多而与病相益，故寒也。

　　其热者，阳气多，阴气少，病气胜，阳遭阴，故为痹热。

　　其痹之有热者，以人身阳气多，阴气少，阳气多则病阳气胜，阳气胜而遭阴气之不胜，故为痹热。

　　其多汗而濡者，此其逢湿甚也。阳气少，阴气盛，两气相感，故汗出而濡也。

　　其痹之多汗而濡者，此其逢湿气之甚也。其人身亦阳气少，阴气盛，湿，阴类也。阴气盛而逢湿，是两气相感，故汗出而濡湿也，知阴气盛而主湿，则知阳气盛而主燥矣。此申明痛痒寒热燥湿之痹者如此。

　　帝曰：夫痹之为病，不痛何也？

　　凡痹必痛，今夫痹之为病，有不痛者，何也？

　　岐伯曰：痹在于骨，则重；在于脉，则血凝而不流；在于

　　筋，则屈不伸，在于肉，则不仁；在于皮，则寒。故具此五者，则不痛也。

　　外内之气，不相交合则痛，病有形之皮肉筋脉骨，而气机得以相交则不痛。如痹但在于骨，而筋脉皮肉之气自和，则身重而不痛；痹但在于脉，而皮肉筋骨之气自和，则血凝不流而不痛；痹但在于筋，而皮肉骨脉之气自和，则屈不伸而不痛；痹但在于肉而皮骨筋脉之气自和，则不仁而不痛；痹但在于皮，而骨肉筋脉之气自和，则寒而不痛，故不痛者。具此在骨在脉在筋在肉在皮五者，余气得以相通，则不痛也。

　　凡痹之类，逢寒则虫，逢热则纵。

　　承上文痛痒寒热燥湿之痹，而曰凡痹之类。类，犹合也。谓寒合于湿，热合于燥也。如湿痹逢寒，则寒湿相薄，故生虫，虫生则痒矣。燥痹逢热，则筋骨不濡，故纵。纵，弛纵也。弛纵则痛矣。

　　帝曰：善。

　　上文未言燥痹，于此明之，帝故曰善。

　　卷之四

　　痿论第四十四篇

　　承上编痹证而论痿证也。痿者，四肢痿弱，举动不能，如痿弃不用之意。肺为脏之长，故五脏因肺热叶焦，发为痿 ，阳明为五脏六腑之海，主润宗筋，为诸脉之长，故治痿独取阳明。

　　黄帝问曰：五脏使人痿，何也？

　　痿证发于脏，故问五脏使人痿。

　　岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。

　　五脏在内，各有所主，皮毛血脉筋膜肌肉骨髓，肺心肝脾肾之所主也。

　　故肺热叶焦，则皮毛虚弱急薄，着则生痿 也。

　　举动自如，皆脏气和于内而主于外，故肺热叶焦，是肺脏病于内矣。病于内，则肺主皮毛，虚弱急薄应于外，若更留着不行，则生痿 。 ，两足废弛也。

　　心气热，则下脉厥而上，上则下脉虚，虚则生脉痿，枢折挈，胫纵而不任地也。

　　折，音舌。心气热，是心脏病于内矣。病于内，则心主之血脉应于外，下脉厥而上，言血脉在下者，厥逆而上也。上则下脉虚，言厥逆而上，则在下之血脉虚也。下脉虚，则生脉痿灸。经脉血脉，不能升降开合，为枢断折而收挈。断折挈，是以胫骨纵缓，而不任地也。

　　肝气热，则胆泄口苦，筋膜干，筋膜干则筋急而挛，发为筋痿。

　　肝气热，是肝脏病于内矣。肝热，则胆亦热，故胆气上泄而口苦，肝病于内，则肝主之筋膜应于外，故血液竭而筋膜干，筋膜干则筋急而拘挛，故发为筋痿。

　　脾气热，则胃干而渴，肌肉不仁，发为肉痿。

　　脾气热，是脾脏病于内矣。脾热，则胃亦热，故胃干而渴，脾病于内，则脾主之肌肉应于外，故肌肉不仁。不仁，不知痛痒也。由是，则发为肉痿。

　　肾气热，则腰脊不举，骨枯而髓减，发为骨痿。

　　肾气热，是肾脏病于内矣。病于内，则肾主之骨髓应于外，其腰脊不能举动，因于骨枯而髓减，由是则发为骨痿，此五脏之所以使人痿也。

　　帝曰：何以得之？

　　五脏之热，何以得之？

　　岐伯曰：肺者脏之长也，为心之盖也，有所失亡，所求不得，

　　则发肺鸣，鸣则肺热叶焦，故曰五脏因肺热叶焦，发为痿 ，此之谓也。

　　长，上声下同。肺朝百脉，故肺者脏之长也。肺位居高，故为心之盖也，有所失亡，所求不得，致心气内郁，火刑肺金，则发肺鸣，肺鸣如火熔金而有声也。故鸣则肺热叶焦，上文言肺热叶焦，着则生痿 ，此言肺为脏之长，故曰五脏因肺热叶焦，发为痿 ，即此肺为脏长之谓也。五脏因肺热叶焦而发为痿 ，是五脏皆受气于肺，而痿 之证，不但由于肺热，且由五脏之热矣，此明上文肺热成痿之意。

　　悲哀太甚，则包络绝，包络绝则阳气内动，发则心下崩，数溲

　　血也。故本病曰，大经空虚，发为肌痹，传为脉痿。

　　包，旧本讹胞，今改。数，音朔。悲哀太甚，则心气内伤，故包路绝。包络，心包之络也。包络绝，则血外溢，而阳热之气内动，其发病也，则心气下崩。下崩则数溲血也，故本经《本病论》曰，大经空虚，发为肌痹，传为脉痿。大经空虚，犹之包络绝也。包络绝，而血下溲，则不能外充肌肉，故发为肌痹，更不能内荣经脉，故传为脉痿，此明上文心热成痿之意，按本经有《本病论》，原遗阙，今搜捕，并无此言。

　　思想无穷，所愿不得，意淫于外，入房太甚，宗筋弛纵，发为

　　筋痿，及为白淫，故下经曰，筋痿者，生于肝使内也。

　　下经不可考矣，余俱仿此。思想无穷，所愿不得，则怫郁于内，肝气伤矣，意淫于外者，其意淫纵于外，不静存也。入房太甚，宗筋弛纵者，房劳过度，阴器衰弱也。夫入房太甚，宗筋弛纵，则发为筋痿，意淫于外，相火不宁，则为白淫，故下经曰，筋痿者生于肝使内也。此明上文肝热成痿之意。

　　有渐于湿，以水为事，若有所留，居处相湿，肌肉濡渍，痹而不仁，发为肉痿，故下经曰，

　　肉痿者得之湿地也。

　　渐，进也。有进于湿，则以水为事，其水若有所留，其湿则居处相湿，为是则肌肉濡渍，痹而不仁，发为肉痿，故下经曰，肉痿者，得之湿地也，以明上文脾热成痿之意。

　　有所营运，劳倦逢大热而渴，渴则阳气内伐，内伐则热舍于肾。

　　肾者，水藏也。今水不胜火，则骨枯而髓虚，故足不任身，发为骨

　　痿，故下经曰，骨痿者生于大热也。

