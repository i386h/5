<!-- { "loadSidebar": true } -->
　　有所远行，则身体劳倦，复逢大热，则津竭而渴，渴而阳气内伐。伐，功伐也。阳气内伐，则热舍于肾。夫肾者水脏也，今水不胜火，则骨枯而髓虚，是以足不任身，发为骨痿，故《下经》曰：骨痿者，生于大热也。以明上文肾热成痿之意。

　　帝曰：何以别之？

　　别，音逼。伯论五脏之痿，皆从内起，帝欲征之于外，故问何以别之？

　　岐伯曰：肺热者，色白而毛败。

　　欲别其外，当验其色，故肺热者，面色白面毛败。白者肺之色，皮毛者，肺之合也。

　　心热者，色赤而络脉溢。

　　赤者，心之色。络脉者，心之合也。

　　肝热者，色苍而爪枯。

　　苍者，肝之色。爪者，筋之余也。

　　脾热者，色黄而肉蠕动。

　　黄者，脾之色。肉者，脾之合也。

　　肾热者，色黑而齿槁。

　　黑者，肾之色。齿者，骨之余也。

　　帝曰：如夫子言可矣，论言治痿者，独取阳明何也？

　　论，疑即《本病论》，五脏之热征于外合，固可见矣。夫子既各举本病论证五脏之痿，而论文言治痿者独取阳明，则何也，

　　岐伯曰：阳明者，五脏六腑之海，主闰宗筋。宗筋主束骨而利机关也。

　　闰，润同，阳明者，胃也。受盛水谷，故为五脏六腑之海。皮肉筋脉骨，皆资于水谷之精，故阳明主润宗筋。宗筋前阴之总筋，故主束骨而利机关也。痿，则机关不利，筋骨不和，皆由阳明不能濡润，所以治痿独取阳明也。

　　冲脉者，经脉之海也，主渗灌 谷，与阳明合于宗筋。

　　阳明不但为五脏六腑之海，又为奇经八脉之长。《灵枢·海论》云，冲脉者为十二经之海，故日冲脉者经脉之海也，冲脉之血，主渗灌谷，与阳明合于宗筋。《灵枢·五音五味》篇云，宦者，去其宗筋，伤其冲脉，故须不生，是知冲脉会于宗筋。又云：天宦者，其任冲不盛。宗筋不成，故须不生，是知冲脉为是，任脉亦如是。

　　阴阳总宗筋之合，会于气街，而阳明为之长。

　　阴阳，阴跷阳跷，阴维阳维也。其脉皆从下而上，至于脐腹，故阴阳总宗筋之会，会于气街。气街者，腹气有街，脐左右之动脉，而阳明为之长。经脉论云，阳明之脉，起于胃口，下挟脐，循腹里，至气街中而合。

　　皆属于带脉，而络于督脉。

　　气街者，皆属于带脉之循行，是阳明又为带脉之长，带脉，如束带然，前终脐腹，后环腰脊，围身一周而终于督脉，是阳明又从带脉而主于督脉也。

　　故阳明虚，则宗筋纵，带脉不引，故足痿不用也。

　　阳明主润宗筋，故阳明虚则宗筋纵。纵者不能束骨而利机关也。宗筋纵，则带脉不引。不引者，不能延引而环约也。夫宗筋纵，带脉不引，故足痿不用，致成痿 ，所以治痿独取阳明。

　　帝曰：治之奈何？

　　治痿独取阳明，而阳明虚，则何以治之？

　　岐伯曰：各补其荣，而通其俞，调其虚实和其逆顺，筋脉骨

　　肉，各以其时受月，则病已矣。

　　各补其在内之荣血，而通其在外之俞穴。正虚，则补以调之；邪实，则泻以调之；逆者，和之使顺；顺者，和之不使逆。由是而肝主之筋，心主之脉，肾主之骨，脾主之肉，各以其四时受气之月，而施治之，则病已矣。受气者，筋受气于春，脉受气于夏，骨受气于冬，肉受于长夏也。

　　帝曰：善。

　　但言筋脉骨肉，不言肺主之皮，以肺为五脏长，五脏因肺热叶焦，发为痿 ，帝故默会其义而善之。

　　卷之四

　　厥论第四十五篇

　　承痹证、痿证而论厥证也。经脉，阴阳之气，不可偏胜。阳气损，阴气独在，则手足寒厥，或令人腹满；阴气衰，阳气独胜，则手足热厥，或令人暴不知人。经脉厥而形诸病，则有厥状，气机逆而形诸病，则有病能，故终举手足六经之厥状病能以明之。

　　黄帝问曰：厥之寒热者何也？

　　厥，犹逆也。经脉之血，皮毛之气，不相顺接而厥逆也。盖经脉之血，出于手足之指井，合皮毛之气，而溜于荣，注于俞，过于原，行于经，入于合。若经气不相通贯，致有寒热之厥，故以为问。

　　岐伯对曰：阳气衰于下，则为寒厥。阴气衰于下，则为热厥。

　　厥有寒热，其根皆起于下。故阳气衰于下，则为寒厥。阴气衰于下，则为热厥。下，足下也。

　　帝曰：热厥之为热也，必起于足下者何也？

　　热为阳，足为阴，热厥之为热也。何以必起于足下？

　　岐伯曰：阳气起于足五指之表。阴脉者，集于足下，而聚于足

　　心。故阳气胜则足下热也。

　　阳气之热，本于阴气之虚。故阳气、阴气皆起于足，而有表里之分。太阳根起于足小趾外侧，阳明根起于足大次趾之端，少阳根起于足小次趾之端，是阳气起于足五指之表。太阴根起于隐白，少阴根起于涌泉，厥阴根起于大敦，是阴脉者集于足下，而聚于足心。三阳三阴，皆起于足。今阴气衰，故阳气胜，阳气胜则足下热也。此热厥所以起于足下也。

　　帝曰：寒厥之为寒也，必从五指而上于膝者，何也？

　　寒为阴，膝为阳，寒厥之为寒也，何以必从五指而上于膝？

　　岐伯曰：阴气起于五指之里，集于膝下，而聚于膝上，故阴气

　　胜则从五指至膝上寒。其寒也，不从外，皆从内也。

　　阳气起于足五指之表，则阴气当起于五指之里。三阴经气，集于膝下而聚于膝上。今阳气衰，故阴气胜；阴气胜则从五指至膝上寒。膝外为阳，膝内为阴。故其寒也，不从外，皆从内也。此寒厥所以从五指，而上于膝也。

　　帝曰：寒厥，何失而然也？

　　失其所用之阳气，则为寒厥，故问寒厥何失而然？

　　岐伯曰：前阴者，宗筋之所聚，太阴阳明之所合也。春夏则阳气多而阴气少，秋

　　冬则阴气盛而阳气衰，此人者质壮，以秋冬夺于所用，下气上争不能复，精气溢下，邪气因从之

　　而上也，气因于中，阳气衰不能渗营其经络，阳气日损，阴气独在，故手足为之寒也。

　　《痿论》云，入房太甚，宗筋弛纵。故前阴者乃宗筋之所聚，阳明主润宗筋，而阳明胃腑，水谷之精，又借太阴脾土以营运。故宗筋乃太阴阳明之所合也。时当春夏，则人身阳气多而阴气少，阴气虽少，阳之守也。

　　时当秋冬，则人身阴气盛而阳气衰，阳气虽衰，阴之使也。此人寒厥者，秉质壮盛，以秋冬用阳之时，而夺于所用，则在下之阴气，上争于阳，致阳气不能复。复，内藏也。阳气不复，不和于阴，则精气散溢于下，正虚邪生，故邪气因从之而上也。阴寒之邪气因于中，而阳气日衰，不能渗营其经络；阳气日损，阴气独在，故手足为之寒也。是失其所用之阳气，而为寒厥也。

　　帝曰，热厥何如而然也？

　　失其所藏之阴精，则为热厥，故问热厥何如而然？

　　岐伯曰：酒入于胃，则络脉满，而经脉虚，脾主为胃行其津液者也，阴气虚则阳气入，阳气

　　入则胃不和，胃不和则精气竭，精气竭则不营其四肢也，此人必数醉，若饱以入房，气聚于脾中不得

　　散，酒气与谷气相薄，热盛于中，故热偏于身，内热而溺赤也。夫

　　酒气盛而 悍，肾气日衰，阳气独胜，故手足为之热也。

　　数，音朔。溺，鸟去声，下同。阴虚阳胜，则为热厥，故假饮酒以明之，酒入于胃，先行皮肤，先充络脉，则络脉满而经脉虚，不由脾气之营运，故曰脾主为胃行其津液者也。今不由脾运，是阴气虚，酒气先行皮毛络脉而后入，则阳气入。入者，络脉之热，复入于胃也。故阳气入，则胃不和，胃不和则经隧之精气竭，精气竭则不营灌其四肢也，此人热厥者，必数饮酒而醉，若既醉且饱以入房，其谷气聚于脾中不得散，酒气复与谷气相薄，酒性热，故热盛于中，盛于中故热遍于身，内外皆热，故内热而溺赤也，夫酒气盛而性 悍，致肾精之气日衰，而阳气独胜，阳气独胜故手足为之热也，是失其所藏之阴精，而为热厥也。

　　帝曰：厥，或令人腹满，或令人暴不知人，或至半日，运至一日，乃知人者，何也？

　　上文寒厥热厥，其厥在于经脉，故复问厥，或令人腹满，则脾土内虚，或令人暴不知人，或至半日一日乃知，则心神失守，不在经脉，其故何也？

　　岐伯曰：阴气盛于上，则下虚，下虚，则腹胀满。

　　阴寒之气盛于上，则上下皆阴，而阳气虚于下，下虚则腹胀满，以明腹满而为寒厥之意。

　　阳气盛于上，则下气重上，而邪气逆，逆则阳气乱，阳气乱则不知人也。

　　重，平声。阳热之气盛于上，则下气重上，而邪气逆，逆则阳气乱，乱则心神不宁，故暴不知人。或至半日，远至一日乃知也，以明暴不知人而为热厥之意。

　　此一节，论厥证之寒热阴阳，阳虚则为寒厥，阴虚则为热厥也。

　　帝曰：善。愿闻六经脉之厥状病能也。

　　腹满不知人，仍不外阴阳寒热之义，帝故善之。而三阳三阴之六经脉，皆有厥状病能，故举以问。

　　岐伯曰：巨阳之厥，则肿首头重，足不能行，发为 仆。

　　厥状属经，病能属气。巨阳，太阳也，其脉上额交巅，下出足外踝之后，故巨阳之厥，其状则上为肿首头重，下为足不能行，病经而转于气，则发为 仆。此明巨阳经脉之厥状，而兼及病能也。

　　阳明之厥，则癫疾欲走呼，腹满不得卧，面赤而热，妄见而妄言。

　　阳明之厥，则阳明经脉不和，故巅疾欲走呼，其脉下循腹里，故腹满。状为巅疾，故不得卧。阳明之脉起面 ，故面赤而热，状欲走呼，故妄见而妄言，此明阳明之厥状也。

　　少阳之厥，则暴聋，颊肿而热，胁痛， 不可以运。

　　少阳之厥，则少阳经脉不和，其脉从耳后，入耳中，出走耳前，故暴聋。其脉加颊车，循胁里，行身之侧，故颊肿而热，胁痛，出膝外廉，下辅骨，故 不可以远，此明少阳之厥状也。

　　太阴之厥，则腹满 胀，后不利，不欲食，食则呕，不得卧。

　　太阴之厥，则太阴经脉不和，其脉入腹，属脾络胃，故腹满 胀。腹满则脾土不和， 胀则胃土不和，其状腹满，故后便不利，其状 胀，故不欲食，不欲食而强食则呕。脾胃不和，故不得卧。此明太阴之厥状也。

　　少阴之厥，则口干，溺赤，腹满，心痛。

　　少阴之厥，则少阴经脉不和。少阴，肾脉也。肾为水脏，厥则水竭火盛，故口干溺赤。溺赤则水道不利而腹满，口干则火热上炎而心痛，此明少阴之厥状也。

