<!-- { "loadSidebar": true } -->
　　厥阴之厥，则少腹肿痛，腹胀，泾溲不利，好卧屈膝，阴缩肿， 内热。

　　好，去声。厥阴之厥，则厥阴经脉不和，其脉过阴器，抵小腹，故少腹肿痛，少腹不但肿痛而且胀，肿痛而胀，故径溲不利，肝木不舒，故好卧。筋不柔和，故屈膝。屈膝，蜷卧也。阴缩肿，前阴萎缩而囊肿也。厥阴之脉，上 内廉，故 内热。此明厥阴之厥状也。

　　盛则泻之，虚则补之，不盛不虚，以经取之。

　　结上文而言三阳三阴之厥，当以针刺治之。故经脉有余而盛，则针刺以泻之；经脉不足而虚，则针刺以补之；经脉不盛不虚，则各随其经脉，取而调和之。

　　太阴厥逆， 急挛，心痛引腹，治主病者。

　　上文申明厥状，故但言厥，此下兼论病能，故言厥逆。太阴厥逆，经厥而气亦逆也。 急挛，太阴之气不和于髀 也。心痛引腹，太阳之气不能从腹上交于心，故心痛复引于腹也。此太阴厥逆之病能，乃太阴所主之病，故曰治主病者。

　　少阴厥逆，虚满，呕变，下泄清，治主病者。

　　少阴经厥气逆，少阴火气虚于上，故虚满而有欲呕之变证。少阴水气虚于下，故下泄而其便复清，此少阴厥逆之病能，故当治其主病者。

　　厥阴厥逆，挛腰痛，虚满，前闭， 言，治主病者。

　　厥阴经厥气逆，则筋挛腰痛；肝气郁，则虚满，而前阴闭结；肝木不生心火，故 言。此厥阴厥逆之病能，故当治其主病者。

　　三阴俱逆，不得前后，使人手足寒，三日死。

　　结上文而言。三阴厥者，病在经；三阴逆者，病在气。故三阴俱逆，不得阳气以和之，致不得前后，使人手足寒。三日、三阴，不和于阳，故三日死。

　　太阳厥逆，僵仆，呕血善衄，治主病者。

　　太阳经厥气逆，则阳气不能周遍，故僵仆。僵仆，即上文发为 仆之义。阳热之气，不行皮毛，内伤络脉，阳络伤则血外溢，故呕血善衄。此太阳厥逆之病能，故当治主病者。

　　少阳厥逆，机关不利，机关不利者，腰不可以行，项不可以顾，发肠痈，不可治；惊者死。

　　少阳经厥气逆，则枢转有乖，故机关不利。申明机关不利者，病于下，则腰不可以行，病于上，则项不可以顾；不能枢转从外，则发肠痈，发肠痈则内郁之气，从痈而泄，不可治。少阳之主病，当治阳明之肠痈。若治少阳，虚其旋转之气，神机内乱，而发惊，枢将折也，故死。此少阳厥逆病能，发于阳明，当治阳明，故不言治主病者。

　　阳明厥逆，喘咳，身热，善惊，衄，呕血。

　　阳明经厥气逆，则阳明燥金之气，不和于肺，故喘咳。阳明气逆，故身热，闻木音则善惊，热迫于经，则衄、呕血。上文发肠痈，不可治少阳，当治阳明，是治阳明之意已寓于上，故此不言治主病者。

　　手太阴厥逆，虚满而咳，善呕沫，治主病者。

　　上文论六经之厥状，复论六经之病能，而经脉之中，又有手之六经，故复举手六经之厥逆，以终经脉病能之义。手太阴经厥气逆，则肺气虚、满而咳。肺气满、咳，不能四布其水津，故善呕沫，此手太阴厥逆之病能，故当治主病者。

　　手心主少阴厥逆，心痛引喉，身热，死不可治。

　　手心主厥阴包络，手少阴心经，经厥气逆，皆有心痛之病。喉者，肺气也。心痛引喉，则两火上炎而烁金，又兼身热为焚为焰，则死不可治。由是而知心包与心，不可皆病也。

　　手太阳厥逆，耳聋、泣出、项不可以顾，腰不可以俯仰，治主病者。

　　《经脉》论云，小肠手太阳之脉，是主液所生病者，耳聋、目黄。故手太阳经厥气逆，则耳聋、泣出。耳聋、泣出者，液虚也。液虚，则骨属屈伸不利，故项不可以顾，腰不可以俯仰。此手太阳厥之病能，故当治主病者。

　　手阳明、少阳厥逆，发喉痹，嗌肿， ，治主病者。

　　经脉论云：三焦手少阳之脉，则病嗌肿喉痹。今手少阳经气厥逆，不能外通腠理，故上逆而喉痹、嗌肿，当治手少阳之三焦。 者，头面摇，卒口噤，背反张也。《经脉》论云，大肠手阳明之脉，是主津液所生病者。今手阳明经气厥逆，津液不荣于经脉，故 。当资手阳明之津液，故治主病者。

　　此一节言，厥状在经，病能在气，举手足六经之主病，以终厥论之义。

　　卷之四

　　病能论第四十六篇

　　上编论六经脉之厥状病能，而病能未畅其旨，故复论之。十二经脉秉气于胃，故首论胃脘痈，其次有病厥者，有病颈痈者，有病怒狂者，有病酒风者，举病气之合于四时者而论之，皆病能也。

　　黄帝问曰：人病胃脘痈者，诊应何如？

　　十二经脉，秉气于胃，人病胃脘痈，则经脉之诊当何如？

　　岐伯对曰：诊此者，当候胃脉，其脉当沉细。沉细者气逆。逆者人迎甚盛，甚

　　盛则热，人迎者，胃脉也。逆而盛，则热聚于胃口而不行，故胃脘为痈也。

　　胃脘有痈，故诊此者，当候胃脉，病在于胃，其脉当沉细。沉细者，由于正气之逆气逆则经脉不和，故逆者人迎甚盛，甚盛则胃热也。申明人迎者，乃结候两旁之胃脉也。今气逆而热盛，则热聚于胃口而不行，不行故胃脘为痈也。

　　所谓深之细者，其中手如针也，摩之切之，聚者坚也，搏者大也。

　　旧本在为后饭之下，今改正于此。中，去声。深，沉也。博，散也。上文云，其脉当沉细，所谓沉之细者，其中手如针之微细深沉也。胃脘有痈，其外则当摩之切之，摩之切之而有所凝聚者，痈之坚也。若不凝聚而博散者，痈之大也。

　　帝曰：善。人有卧而有所不安者，何也？

　　候人迎而知胃痈，帝故善之。胃不和，则卧不安，故举以问。

　　岐伯曰：脏有所伤，及精有所之，寄则安，故人不能悬其病也。

　　诸脏之气，归于胃土，卧不安者，乃脏气有所伤，及阴精有所之。之，去也。脏伤精去，卧不安也。夫诸脏之气皆归于胃，而胃土之气寄于诸脏，是胃气相寄则安，今不寄则不安，故人不能悬绝其病也。

　　帝曰：人之不得偃卧者，何也？

　　偃卧，正卧也。《评热论》云，不能正偃者，胃中不和也，故举而复问。

　　岐伯曰：肺者脏之盖也。肺气盛则脉大，脉大则不得偃卧，论在奇恒阴阳中。

　　肺位居高，是肺者脏之盖也。盖者，如天复于上，其气下行。今肺气盛，则气上不下，气上不下则肺部之脉大，脉大则不得偃卧矣，此失阴阳之常度，故论在奇恒阴阳中。奇恒阴阳，如下文所云是也。

　　《上经》者，言气之通天也。《下经》者，言病之变化也。《金

　　匮》者决死生也。《揆度》者切度之也。《奇恒》者言奇病也。所谓

　　奇者，使奇病不得以四时死也。恒者，得以四时死也。所谓揆者，方切求之也，言切求其脉理也。

　　度者，得其病处，以四时度之也。

　　旧本在篇末，今列于此。度，入声。处，去声。《示从容》论云，请诵《脉经》上下编。《脉经》疑即《灵枢经》，此《上经》《下经》，即《脉经》上下经也。上经言气化之道，故上经者，言人气之通天也。下经言疾病之生，故下经者，言民病之变化也。《灵枢》论篇有着之玉版，藏之兰室者，即藏之金匮也。“金匮”者，所以通决死生也。疏五过论云上经下经，揆度阴阳，奇恒五中，决以明堂，故申言揆度者，切其脉而度之也。奇恒者，言非常之奇病也。复申言所谓奇者，使奇病不得以四时死也。恒者，得以四时死也。又申言所谓揆者，方切求之，言切求其脉理也。度者，得其病处，而以四时之阴阳度之也。如是则知气之通天，病之变化，可以决人之死生矣。

　　帝曰：有病厥者，诊右脉沉而紧，左脉浮而迟，不然，病主安在？

　　承上文切求脉理，得其病处之意，而问有病厥者，阳气不上，故诊右脉沉而紧，阴气不下，故左脉浮而迟。病厥，则阴阳之气不相顺接，脉故如是，设病厥而脉不然，则病主安在？

　　岐伯曰：各诊之，右脉固当沉紧，此应四时，左脉浮而迟，此

　　逆四时，在左当主病在肾，颇关在肺，当腰痛也。

　　切求脉理，得其病处，当以四时阴阳之理度之，春生夏长，秋收冬藏，如冬诊之，右脉固当沉紧，此冬脉之应四时也。今左脉浮而迟，此冬脉之逆四时也。浮迟在左，当主病在肾，所以然者，肾脉居于左尺也，肾上连肺，故颇关在肺，在肾关肺，当腰痛也。

　　帝曰：何以言之？

　　在肾何以关肺，关肺何以腰痛？

　　岐伯曰：少阴脉，贯肾络肺，今得肺脉，肾为之病，故肾为腰痛之病也。

　　少阴者肾脉也。少阴之脉，贯肾络肺，故在肾关肺也。浮迟者，肺脉也。今得浮迟之肺脉，而肾为之病，腰者肾之府，故肾为腰痛之病也。

　　帝曰：善。有病颈痈者，或石治之，或针灸治之，而皆已，其真安在？

　　论病厥而诊冬脉，诊冬脉而应四时，帝故善之，病厥为冬，则颈痈为春，怒狂为夏，酒风为秋，故相继以问。

　　岐伯曰：此同名异等者也。

　　等，类也，颈痈之名虽同，而在气在血，则异类也。

　　夫痈气之息者，宜以针开除去之，夫气盛血聚者，宜石而泻之，此所谓同病异治也。

　　息，止息也。颈痈而气之止末者，其病在气，宜以针开通其气而除去之，此气息成痈，而有针刺之真法也。颈痈而气盛血聚者，其病在血，宜石刺出血而泻之，此血聚成痈，而有石刺之真法也。

　　此所以同病异治而皆已也。

　　帝曰：有病怒狂者，此病安生？

　　颈痈为春，怒狂为夏，故举怒狂以向。

　　岐伯曰：生于阳也。

　　阳气过盛，则狂，此之怒狂，生于阳也。

　　帝曰：阳何以使人狂？

　　阳者正气也，何以使人狂。

　　岐伯曰：阳气者，因暴折而难决，故善怒也，病名曰阳厥。

　　阳气直遂，不可屈抑，今阳气者，因暴折而难决。决，犹散也。暴折难决，故善怒而狂也，此因阳气厥逆而成，故病名曰阳厥。

　　帝曰：何以知之？

　　阳厥何以知之。

　　岐伯曰：阳明者常动，巨阳少阳不动，不动而动大疾，此其候也。

　　太少合并而有阳明，是阳明有少阳之阳，复有太阳之阳，故阳明者常动。巨阳者，阳之极也。阳极而其气反微。少阳者，阳之初也。阳初而其气安静，故巨阳少阳不动，本当不动，而今也乃动之大疾，此其为阳厥之候也。

　　帝曰：治之奈何？

　　未悉治法，故复问之。

