<!-- { "loadSidebar": true } -->
　　味过于辛，筋脉沮弛，精神乃央。

　　沮，作阻，央，作殃。辛者，肺之味，过辛，则肝木受制，不生心火，故筋脉阻弛。筋者，肝所主，脉者，心所主也；筋脉阻弛，则阴精不濡于筋，神气不充于脉，故精神乃殃。是辛味生肺，太过则伤肝矣。

　　是故谨和五味，骨正筋柔，气血以流，腠理以密，如是则骨气以精，谨道如法，长有天命。

　　五味贵得其平，不可太过，是故谨和五味，得其平矣。五味，合五脏。五味和，则肾主之骨以正，肝主之筋以柔，肺主之气，心主之血以流，脾主之腠理以密，诚如是也；则有形之骨，无形之气，皆以精粹，可谓谨道如法，生气通天，而长有天命矣。此一节，言生阳之气，本于阴精，互相资益，以明阴阳之气，皆为生气，可以上通于天也。

　　卷之一

　　金匮真言论第四篇

　　金匮，藏书之器也。真言，至真不易之言也。天之阴阳四时，合人之阴阳脏腑，人之五脏五行，合天地之五方五色、五谷五味、五星五音、五畜五臭，各有收受，三才合一，至真不易。然此真言者，非其人勿教，非其真勿授，藏之心意，不可轻泄，犹以此言藏之金匮者然，故曰金匮真言也。

　　黄帝问曰：天有八风，经有五风，何谓？

　　天有八风，四方四隅之风也。经有五风，人身经俞五脏之风也。帝欲详明天人相应之理，故有是问。

　　岐伯对曰：八风发邪，以为经风，触五脏，邪气发病。

　　八风发邪，天之八风，发为邪气也。以为经风，触五脏八风之邪，以为人身经俞之风，更触人之五脏也。邪气发病，邪风之气伤人，则发而为病也。

　　所谓得四时之胜者，春胜长夏，长夏胜冬，冬胜夏，夏胜秋，秋胜春，所谓四时之胜也。

　　邪气发病，是以胜相加。所谓得四时之胜者，春胜长夏，木胜土也；长夏胜冬，土胜水也；冬胜夏，水胜火也；夏胜秋，火胜金也；秋胜春，金胜木也。所谓四时之胜而发病也，是知邪气发病，乃以胜相加矣。

　　东风生于春，病在肝，俞在颈项。

　　所谓八风发邪，以为经风，触五脏而有四时之胜者，如东风生于春，即八风发邪，而有四时之胜也。病在肝，触五脏也，俞在颈项，以为经风也。

　　南风生于夏，病在心，俞在胸胁。

　　南风生于夏，八风发邪，而有四时之胜也。病在心，触五脏也，俞在胸胁，以为经风也。

　　西风生于秋，病在肺，俞在肩背。

　　西风生于秋，八风发邪，而有四时之胜也。病在肺，触五脏也，俞在肩背，以为经风也。

　　北风生于冬，病在肾，俞在腰股。

　　北风生于冬，八风发邪，而有四时之胜也。病在肾，触五脏也，俞在腰股，以为经风也。

　　中央为土，病在脾，俞在脊。

　　中央为土，以应四隅，亦八风发邪，而有四时之胜也。病在脾，触五脏也，俞在脊，以为经风也。此言八风发邪，则有四时之胜，触五脏而为经风者如此。

　　故春气者，病在头。

　　所谓俞者，乃人身之经俞，非五脏之穴俞。上文云，春俞在颈项，故春气者，病在头，头连颈项也。

　　夏气者，病在脏。

　　夏俞在胸胁，故夏气者，病在脏。脏者，藏也；藏于胸胁之内也。

　　秋气者，病在肩背。

　　秋俞在肩背，故秋气者病在肩背。

　　冬气者，病在四肢。

　　支，肢同，余篇仿此。冬俞在腰股，故冬气者病在四肢，腰连于股，股属四肢也。

　　故春善病鼽衄。

　　鼽音求；衄音忸，今讹衄，非。余篇仿此。春病在头，俞在颈项，故春善病鼽衄。鼽，鼻清水也，衄，鼻血也。

　　仲夏，善病胸胁。

　　夏病在脏，俞在胸胁，故仲夏善病胸胁，言仲夏所以别长夏也。

　　长夏，善病洞泄、寒中。

　　长夏属土，病在脾，俞在脊，故长夏善病洞泄、寒中。洞泄，脾虚也；寒中，脊虚也。

　　秋，善病风疟。

　　秋病肩背，俞在肩背，故秋善病风疟。风疟者，寒栗而肩背振动也。

　　冬，善病痹厥。

　　冬病四肢，俞在腰股，故冬善病痹厥。痹厥者，四肢腰股，行动不能，痿痹厥逆也。此举四时之病，而在于经俞也。

　　故冬不按跷，春不鼽衄。

　　四时之气，春生冬藏，故冬不按跷，则冬藏而经俞不虚，是以春不病鼽衄，春不鼽衄，冬藏之力也。

　　春不病颈项，仲夏不病胸胁，长夏不病洞泄、寒中，秋不病风疟，冬不病痹厥，飧泄而汗出也。

　　春不病颈项，则春生而经俞不虚，故仲夏不病胸胁，长夏不病洞泄、寒中，秋不病风疟，冬不病痹厥，并不飧泄而汗出也。夫冬令属水，不但不病痹厥，且不飧泄而汗出，所以申明水王于冬，其时无病，更宜藏也。

　　夫精者，身之本也。故藏于精者，春不病温。

　　藏，如字，下藏精末藏之俱同。精者，水之类。承上文，不飧泄、汗出之意，而言精者，身之本也，故冬藏于精者，春不病温。所以申明四时之气，而重其冬也。

　　夏暑汗不出者，秋成风疟。

　　上文言，春不病颈项，则夏秋冬皆无病。此复言，若夏暑纳凉，而汗不出者，至秋亦成风疟，所以承上文而补其未尽之义。

　　此平人脉法也。

　　此冬藏春生，四时无病，乃平人脉法也。

　　故曰：阴中有阴，阳中有阳。

　　平人脉法，不离阴阳，阴阳之理，无有穷尽，故曰阴中有阴，阳中有阳。

　　平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之

　　阴，阴中之阴也。鸡鸣至平旦，天之阴，阴中之阳也。

　　所谓阳中有阳者，平旦至日中，天之阳，阳中之阳也。阳极而阴生，故日中至黄昏，亦天之阳，乃阳中之阴也。所谓阴中有阴者，合夜至鸡鸣，天之阴，阴中之阴也。阴极而阳生，故鸡鸣至平旦，亦天之阴，乃阴中之阳也。

　　故人亦应之。

　　天之阴阳，即人之阴阳，天之四时，即人之四时，故人亦应之。

　　夫言人之阴阳，则外为阳，内为阴。言人身之阴阳，则背为阳，腹为阴。言人身之脏腑中阴阳，

　　则脏者为阴，腑者为阳。肝心脾肺肾五脏皆为阴，胆胃大肠小肠膀胱三焦六腑皆为阳。

　　人应之则可言人之阴阳矣。夫言人之阴阳，则外为阳，内为阴，言人身之阴阳则背为阳腹为阴。言人身之脏腑中阴阳，则脏者为阴，腑者为阳。脏者为阴，五脏是也，故肝心脾肺肾皆为阴；腑者为阳，六腑是也，故胆胃大肠小肠膀胱三焦皆为阳。

　　所以欲知阴中之阴，阳中之阳者，何也？

　　上文言人身之阴阳，未言阴中之阴，阳中之阳，故复明之。

　　为冬病在阴，夏病在阳。

　　为，去声。冬病在阴，肾也。下文云阴中之阴，肾也。夏病在阳，心也。下文云阳中之阳，心也。

　　知冬病在阴，夏病在阳，则知阴中之阴，阳中之阳矣。

　　春病在阴，秋病在阳。

　　春病在阴，肝也。下文云阴中之阳，肝也。秋病在阳，肺也。下文云阳中之阴，肺也。肝为阴中之阳，但曰在阴，所以明阴中之阳也。肺为阳中之阴，但曰在阳，所以明阳中之阴也，知春病在阴，秋病在阳，则知阴中之阳，阳中之阴矣。

　　皆视其所在，为施针石也。

　　凡此冬病夏病，春病秋病，皆当视其阴阳之所在，为施针石之治也。

　　故背为阳，阳中之阳，心也。背为阳，阳中之阴，肺也。

　　人身背阳腹阴，故背为阳，而阳中之阳，心也。背为阳，而阳中之阴，肺也。心肺位居膈上，皆属乎阳，而有分别也。

　　腹为阴，阴中之阴，肾也。腹为阴，阴中之阳，肝也。腹为阴，阴中之至阴，脾也。

　　腹为阴，而阴中之阴，肾也。腹为阴，而阴中之阳，肝也，腹为阴，而阴中之至阴，脾也。肾肝脾位居膈下，皆属乎阴，而有分别也。

　　此皆阴阳表里，内外雌雄，相输应也。

　　五脏合六腑，故曰此皆阴阳表里，内外雌雄相输应也。

　　故以应天之阴阳也。

　　天之阴阳，人亦应之，此言人之阴阳，故以应天之阴阳也。

　　帝曰：五脏应四时，各有收受乎？

　　承上文天人相应之意，问人之五脏应天之四时，各有收受之理乎？

　　岐伯曰：有。东方青色，入通于肝，开窍于目，藏精于肝，其病发惊骇，其味酸，其类草木，其畜

　　鸡，其谷麦，其应四时，上为岁星，是以春气在头也，其音角，其数八，是以知病之在筋也，其臭臊。

　　东方青色，入通于肝，是五方五色，收受于人之五脏矣，故肝开窍于目，而目复藏精于肝。其病发惊骇，春时阳气上升也。其味酸，曲直作酸，东方木味也。其类草木，与地之草木同类也。其畜鸡，巽为鸡，东方木畜也。其谷麦，麦生于春，五谷之长，肝之谷也。其应四时，上为岁星，木之精气，上为岁星也。是以春气在头，而居上也。其音角，木音也。其数八，木之成数也。肝主筋，是以知病之在筋也。其臭臊，气因木变，则为臊也。此天地之五方五色五味五畜、五谷五星、五音五臭，而收受于人之肝脏也。

　　南方赤色，入通于心，开窍于耳，藏精于心，故病在五脏，其味苦，其类火，其畜羊，

　　其谷黍，其应四时，上为荧惑星，是以知病之在脉也，其音征，其数七，其臭焦。

　　征，音止，余篇同。南方赤色，入通于心，心属火，受南方之赤色也，开窍于耳，藏精于心，心开窍于耳，而耳复藏精于心也。心为君主，神通五脏，故病在五脏。其味苦，炎上作苦，火之味也。其类火，与有形之火同类也。其畜羊，羊性内刚，火之畜也。其谷黍，黍色赤，性温，心之谷也。其应四时，上为荧惑星，火之精气，上为荧惑星也。心主脉，是以知病之在脉也。其音征，火音也。其数七，火之成数也。其臭焦，气因火变，则为焦也。此天地之五方五色、五味五畜、五谷五星、五音五臭，而收受于人之心脏也。

　　中央黄色，入通于脾，开窍于口，藏精于脾，故病在舌本，其味甘，其类土，其畜牛，其谷

　　稷，其应四时，上为镇星，是以知病之在肉也，其音宫，其数五，其臭香。

