<!-- { "loadSidebar": true } -->
　　岐伯曰：病生在肾，名为肾风，肾风而不能食，善惊，惊已，心气痿者死。

　　肾为水脏，今庞然浮肿，如有水状，故病生于肾，水因风动，故名为肾风。肾者，水也。水寒之气，籍阳火以营运，今肾风而不能食，火气虚也。火虚则善惊，惊已，而心气痿者，神机化灭也，故死。此肾风为先天奇病，而必死也。

　　帝曰：善。

　　重身九月而喑，胞络脉绝，先天受亏，发为奇病，病不能治，且至于死，帝通承上文而善之。

　　卷之四

　　大奇篇第四十八篇

　　大，推展也。帝承上编奇病而推展之，故曰大奇。上编胞络脉绝，乃先天受病，其病发于天癸未至之时，此篇首言肝满肾满肺满，则天癸已至，形气充足，而为后天之病，病脏腑经脉，甚则死不可治，所以大奇病之说也。

　　肝满，肾满，肺满皆实，即为肿。

　　帝承上编胞络脉绝，先天受病之意，而言肝满肾满肺满，则天癸已至，形气充盛，而为后天之病。

　　女子天癸，肝所主也。男子天癸，肾所主也。通体形气，肺所主也。今肝肾肺满，满则为实，故曰皆实，实则壅滞，故曰即为肿。

　　肺之壅，喘而两 满。

　　壅，壅通，下同。壅，壅滞也，以明即为肺者，壅滞之意也。

　　肺主呼吸，其脉横出腋下，肺之壅，则呼吸不利，其脉不能出腋，故喘而两 满。

　　肝壅，两 满，卧则惊，不得小便。

　　肝脉上贯于膈，布胁肋。肝壅，故两 满。人卧则血归于肝，肝壅故卧则惊。肝主疏泄，肝病则闭癃，故不得小便。

　　肾壅，脚下至少腹满，胫有大小，髀 大跛，易偏枯。

　　肾脉起于足心，上至少腹。肾壅，故脚下至少腹满，左右胫骨，有大小之不同，其髀 则肿大而跛易。

　　跛易，行步不正，易其常度也。胫有大小，髀 跛易，乃精髓不周于身，故偏枯。偏枯，不周之意。此一节言肝满肾满肺满，为肿为壅，而发为后天之奇病也。

　　心脉满大，痫螈筋挛。

　　脉者心之所主，心者神之所居，心脉满大，则神机不利，故痫螈惊挛，神气不通于心包则痫，神气不行于骨节则螈，痫则筋挛于内，螈则筋挛于外也。

　　肝脉小急，痫螈筋挛。

　　肝者血之所藏，肝脉小急，则血不充身，故亦痫螈筋挛，是知痫螈筋挛之病，有因神气之内虚，有因肝血之不足矣。

　　肝脉骛暴，有所惊骇。

　　骛，音务，余篇同。骛，犹疾也。暴，犹促也。肝脉疾促，阴血虚而阳热盛也。血虚热盛，故有所惊骇，上文肝脉小急，血虚阴盛则痫螈筋挛，此肝脉骛暴，血虚阳盛则惊骇也。

　　脉不至，若螈，不治自已。

　　承上文痫喑惊骇而言，当痫惊之时，其三部之脉，一时不至，口无言而苦喑，有属不治者，有属自己者。

　　二阴急，为痫厥，二阳急，为惊。

　　旧本在三阴急为疝下，今改正于此。急，不和也。承上文不治自已之意，而言二阴心肾不交，经脉不和，而为痫厥之喑，则不治。二阴，少阴也。阳明胃络不通于心，经脉不和，而为惊骇之喑，则自已。二阳，阳明也。此脏脉阴阳经气不和，发为痫惊之奇病也。

　　肾脉小急，肝脉小急，心脉小急，不鼓皆为瘕。

　　肾脉小急，肾脏虚寒也。肝脉小急，肝脏虚塞也。心脉小急，心脏虚寒也。脏气虚寒，小急而脉不鼓，则皆为瘕。言肾肝与心皆可为瘕。瘕，假也。假寒气而成形也。

　　肾肝并沉，为石水。并浮，为风水。并虚，为死，并小弦，欲惊。

　　肾肝并沉，则肝气下沉于肾，故为石水。石水，肾水也。肾肝并浮，则肾气上浮于肝，故为风水。风水，肝水也。肾肝并虚，则水不生木，故为死。肾肝并小弦，则虚而受邪，故欲惊。欲惊，正虚邪扰之意。

　　肾脉大急沉，肝脉大急沉，皆为疝。心脉搏滑急，为心疝。肺脉沉搏，为肺疝。

　　肾脉大急沉，肾气受邪而下入也。肝脉大急沉，肝气受邪而下入也。邪气下入，故皆为疝，或为肾之水疝，或为肝之筋疝也。心脉搏滑急，则心气受邪，故为心疝。《脉要精微论》曰，诊得心脉而急，病名心疝，少腹当有形也。肺脉沉搏，则肺气受邪，故为肺疝。肺疝，气疝也。

　　三阳急，为瘕。三阴急，为疝。

　　承上文瘕疝之意而言，三阳脉急，阳不和阴，则为瘕。三阳，太阳也。三阴脉急，阴不和阳，则为疝。

　　三阴，太阴也。此脏脉阴阳经气不和，发为瘕疝之奇病也。

　　脾脉外鼓沉，为肠 ，久自已。

　　肠 ，泄泻也。脾脉外鼓沉，言脾土之气，鼓动于外，不能四布复下也。如是，则津液不行由经隧，故为肠 ，土气内逆，腐秽当下，故日久自已。

　　肝脉小缓，为肠 ，易治。

　　易，去声。肝脉小缓，肝脏虚而气机和缓也，故为肠 ，则当易治。

　　肾脉小搏沉，为肠 下血，血温身热者，死。

　　肾脉小搏沉，肾脏虚而热邪下搏也。故为肠 ，当主下血。血温于内，身热于外，火炎血竭，故死。

　　心肝 ，亦下血，二脏同病者，可治。

　　心肝 ，言心脉肝脉不和，而病肠 也。亦下血，亦为肾脉之肠下血也。心肝二脏同病，而为肠 者，主木火相生，故为可治。

　　其脉小沉涩为肠 ，其身热者死，热见，七日死。

　　肺朝百脉，其脉小沉涩，肺气虚也。肺气虚而肠 ，其身复热，乃阴津泄于下，阳热浮于外，泄于下则下而不上，浮于外则外而不内，阴阳离脱，故死。热见七日，不能环复，故七日死。

　　胃脉沉鼓涩，胃外鼓大，心脉小坚急，背膈偏枯。男子发左，

　　女子发右，不喑舌转，可治，三十日起。

　　背，旧本讹皆，今改。此举胃腑之脉，以足上文五脏之意。心主脉，而五脏之中皆有胃脉。会胃脉沉鼓而涩，胃气不行于外矣。胃脉外鼓而大，胃气不行于内矣。沉鼓涩，外鼓大，皆非胃土柔和之脉，胃脉如是也，心脉复小坚急，不能合胃脉而行于前后，则背膈偏枯，不能合胃脉而行于左右，则男子偏枯发左，女子偏枯发右，胃络上通于心，而舌为心之窍，故不喑舌转，则胃络通于心，心气通于胃，故其病不可治。三十日，则荣卫血气一周，故病当起。

　　其从者，喑三岁起，年不满二十者，三岁死。

　　《玉版论要》云：男子右为从，女子左为从，其从者谓男子发于右，女子发于左。不同于上文之发也。上文男子发左，女子发右，则不喑，此男子发右，女子发左，故喑。喑则胃络不通于心，心气不通于胃，其偏枯之病，必三岁方起，若年不满二十者，天癸之精血始通，方来未艾，不能固密，故三岁死。此言五脏经脉内虚，发为肠 ，胃腑经脉不和，发为偏枯之奇病也。此一节，举痫惊瘕疝肠偏枯脏腑经脉不和，而为后天之奇病也。

　　脉至而搏，血衄身热者死，脉来悬钩浮，为常脉。

　　上节论脉病之死生，此下但论脉之死生也。搏，搏击也。脉至而搏，脉无胃气，故血衄身热者死。

　　若血衄身热，脉来悬钩而浮，乃为血衄身热之常脉，则不死矣。

　　脉至如喘，名曰暴厥。暴厥者，不知与人言。

　　喘，疾促不伦也，脉至为喘，失其常度，故名曰暴厥。申明暴厥者，一时昏愦，不知与人言。

　　脉至如数，使人暴惊，三四日自已。

　　数，音朔，下同。数，一息六至也，脉至如数，阳热有余，故使人暴惊，暴惊则三四日自已。

　　脉至浮合，浮合如数，一息十至以上，是经气予不足也，微见，九十日死。

　　予，即与下同。脉至浮合，浮合于皮肤之上，如汤沸也。故申言浮合如数，一息十至以上，沉脉候脏，浮脉候经，是经气予不足，而脉浮数也。微见者，微于皮肤之上，见此数极之脉，中按求之，则不见也，故至九十日而死。经脉应月，一月一周，九十日者，三周也。若举按皆然，不超时日矣。

　　脉至如火薪然，是心精之予夺也，草干而死。

　　火薪然，如火然薪，浮焰无根也。心为火脏，脉至如是，是心精之予夺，而见此脉也。冬时草干而死，水刑火也。

　　脉至如散叶，是肝气予虚也，木叶落而死。

　　散叶，木叶飘散之义，肝为木脏，脉至如是，是肝气予虚，而见此脉也。秋时木叶落而死，金刑木也。

　　脉至如省客。省客者，脉塞而鼓。是肾气予不足也，悬去枣华而死。

　　华，即花，下同。省客，犹主省客至而即去也。故申言省客者，脉塞而鼓，谓脉充塞于指，即鼓动而去，如省客之象也。肾为水脏，脉至如是，是肾气不足而见此脉也。悬去，犹言虚度，虚度枣华之初夏，而死于土令之长夏，土刑水也。

　　脉至如丸泥，是胃精予不足也，榆荚落而死。

　　丸泥，弹丸之泥不柔和也。胃为上腑，脉至如是，是胃精予不足而见此脉也。春时榆荚落而死，木刑土也。

　　脉至如横格，是胆气予不足也，禾熟而死。

　　格，拒也。横格，横拒于中，上下不贯也。胆气属木，生阳上升，脉至如是，是胆气予不足而见此脉也。秋时禾熟而死，金刑木也。

　　脉至如弦缕，是胞精予不足也，病善言，下霜而死，不言可治。

　　弦缕，其急如弦，其细如缕，胸中为血海，冲任之脉皆起于胞中，并足少阴之经，至胸中而散，脉至如是，精血内虚，是胞精予不足而见此脉也，至胸中而不能散，故病善言，下霜之时，水气生王，胞精不足，不能生王，故死。至胸中而能散，则不善言，故不言可治。上文皆言四时之气，克我而死，此言人身之气，不能王时而死也。

　　脉至如交漆，交漆者，左右旁至也。微见，三十日死。

　　交，作绞。此复申明胞精不足之意。绞漆之脉，左右旁流，按之无根，故申言绞漆者，左右旁至也。微于皮肤之上，见此旁至之脉，经脉内虚，至一月而死，三十日者，经脉一周也。

　　脉至如涌泉，浮鼓肌中，太阳气予不足也，少气味，韭英而死。

　　涌泉，泉水之涌，浮鼓不返，故曰脉至如涌泉，浮鼓肌中，太阳秉容水之气以营运，脉至如是，是太阳气予不足，而见此脉也。气为阳，味为阴，太阳有寒热阴阳之气，太阳虚，故少气味。英，盛也。韭英，乃季春土王之时，韭英而死，土克水也。

　　脉至如颓土之状，按之不得，是肌气予不足也，五色先见黑，白垒发死。

