<!-- { "loadSidebar": true } -->
　　通承上文之意，而言刺非其分，浅深不得，此之谓反也。知其反则知其正矣。

　　卷之五

　　刺禁论第五十二篇

　　承刺要、刺齐而复申明刺禁也。禁者，脏有要害，不可不察也。

　　中伤脏气，则死，中伤经脉，或病或死。刺之所禁，不可不知。盖从之则有福，逆之则有咎也。

　　黄帝问曰：愿闻禁数。

　　数，条目也。帝承上二篇之意，谓刺要、刺齐，其中必有所禁，故愿闻禁数。

　　岐伯对曰：脏有要害，不可不察。

　　五脏之气，从内达外，由经隧而出于孙络皮肤，有紧要为害之处，不可不察也。

　　肝生于左，肺藏于右，心部于表，肾治于里，脾为之使，胃为之市。

　　藏，如字，为使，皆去声。人身面南，左东右西。肝主春生之气，位居东方，故肝生于左。肺主秋收之气，位居西方，故肺藏于右。心为阳中之太阳，故心部于表。肾为阴中之少阴，故肾治于里。脾主为胃行其津液，以灌四旁，故脾为之使。胃为水谷之海，众物所聚，故胃为之市。

　　膈肓之上，中有父母。七节之旁，中有小心。从之有福，逆之有咎。

　　膈，胸膈也。肓，脐旁肓俞穴也。膈之上，肺也，天也。肓之上，脾也，地也。天为父、地为母，故膈肓之上，中有父母。七节之旁，乃自上而下，第七节之两旁，膈俞穴也，小，微细也。中有小心，言心气出于膈俞之穴，极微极细也。从，顺也。从之者，刺得其宜，顺其上父下母，以及心气之所出，则神转不回，故有福。逆之者，刺失其宜。逆其上父下母，以及心气之所出，乃回则不转，故有咎。

　　刺中心，一日死，其动为噫。

　　中，去声，下同。《诊要经终》论云：中心者环死。故刺失其宜，中伤心气，周时一日而死。《宣明五气篇》云，心为噫。故其动为噫。噫，心气虚也。

　　刺中肝，三日死，其动为语。

　　三，旧本讹五，今改。刺失其宜，中伤肝气，则三日死。三者，水之生数也。《宣明五气篇》云：肝为语。故其动为语。语，肝气虚也。

　　刺中肾，六日死，其动为嚏。

　　刺失其宜，中伤肾气，则六日死。六者，水之成数也，宣明五气篇云，肾为欠为嚏。嚏，肾气虚也。

　　刺中肺，五日死，其动为咳。

　　五，旧本讹三，今改。《诊要经终》论云：中肺者五日死。故刺失其宜，中伤肺气，则五日死。宣明五气篇云：肺为咳。故其动为咳。咳、肺气虚也。

　　刺中脾，十日死，其动为吞。

　　刺失其宜，中伤脾气，则十日死。十者、土之成数也。《宣明五气篇》云：脾为吞。故其动为吞。

　　吞，脾气虚也。

　　刺中胆，一日半死，其动为呕。

　　刺失其宜，中伤胆气，则一日半死。六节脏象论云：十一脏取决于胆。胆主生阳上升，今一日之间，生阳不升，复逾半日，生气并绝，故死，灵枢邪气脏腑论云：胆病者呕宿汁。故其动为呕。呕，胆气虚也。

　　刺跗上，中大脉，血出不止，死。

　　胃足阳明之脉，下足跗。其支者，别跗上，入足大趾，交于足太阴。刺跗上，刺胃脉也。中大脉，中伤大指之经脉也。中大脉而血出不止，则太阴之脉，不能循大指而上，故死。

　　刺面，中溜脉，不幸为盲。

　　溜脉，阴阳相过之脉也。盲目不明也。手少阴之脉系目系，手太阳之脉上 抵鼻，至目内 。刺面，中溜脉，刺面上目鼻之间，中伤阴阳相过之溜脉也。中伤溜脉，有不病者，今也目盲，则不幸矣，故曰不幸为盲。

　　刺头，中脑户、入脑，至死。

　　肾脉上额交巅，入络于脑。刺头，中脑产，刺头额之间，中伤脑户也。中伤脑户。邪入于脑，真阳不下，故玄死。

　　刺舌下，中胀太过，血出不止，为喑。

　　舌下，廉泉穴也。灵枢根结论云：少阴根于廉泉，结于廉泉，刺舌下，刺舌下之廉泉也。刺舌下而中伤经脉太过，血出不止，则少阴之气，不交于阳，故为喑。

　　刺足下，布络，中脉血不出为肿。

　　凡刺络脉，则宜出血。凡刺经脉，不宜出血。刺足下布络，言刺足下之病，当从络脉以布散。若布络而中其经脉，致血不出，则经脉有伤，故为肿。

　　刺 ，中大脉，令人仆，脱色。

　　，浮 穴也。刺浮 穴者，宜浅。若刺深而中伤大脉。大脉，足太阳，贯臀入 之脉也。中大脉，则太阳之气，不能为外，故令人仆，当仆之时，阳气不充，故脱色。

　　刺气街，中脉，血不出，为肿鼠仆。

　　气街，胫气之街。《灵枢·卫气》论云：气在胫者，止之于气街，与承山踝上以下。刺气街，中脉，刺胫中之气街，中伤足太阳阳明之经脉也，中伤其脉，致血不出，则为肿鼠仆者。伤阳明之脉，则肿在鼠鼷，伤太阳之脉，则肿在仆参也。

　　刺脊间，中髓，为伛。

　　刺要论云：刺骨无伤髓。刺脊间，中髓，刺脊骨而中伤其精髓也。脊髓内伤，则背屈肩随，故为伛。伛，伛偻也。

　　刺乳上，中乳房，为肿，根蚀。

　　乳上之穴，名曰乳中，内为乳房，下为乳根穴。刺乳上，中乳房，言刺乳中穴，而中伤其乳房也。中伤乳房，则为肿。其下乳根，则如月蚀。蚀，缺伤也。

　　刺缺盆，中内陷，气泄，令人喘咳逆。

　　刺之过深，则为内陷，下俱仿此。缺盆之穴，其缺如盆，若刺缺盆，刺之过深、中伤内陷，则肺气虚泄，且令人喘咳而气机内逆。

　　刺手鱼腹，内陷，为肿。

　　鱼腹在手大指下，如鱼之腹，手太阴、鱼际穴也。刺手鱼腹、中伤内陷，内陷伤径，故为肿。

　　无刺大醉，令人气乱；无刺大怒，令人气逆；无刺大劳人，无

　　刺新饱人、无刺大饥人，无刺大渴人，无刺大惊人。

　　不但身形有禁刺，而人亦有禁刺。酒性 悍，行皮肤，充络脉，故无刺大醉，刺之则令人之气乱，怒则乘戾，色不和，气不平、故无刺大怒，刺之则令人气逆。大劳之人，阳气外张，故无刺。新饱之人，谷气盛满，故无刺。大饥之人，经脉空虚，故无刺。大渴之人，津液燥竭，故无刺。大惊之人，气血未和，故无刺。凡此禁刺而刺之，则有害矣。

　　刺阴股，中大脉，血出不止，死。

　　厥阴之脉起于足大趾，循阴股而上，刺阴股，中伤大趾之径股，致血出不止，则厥阴之脉不能上行，故死。

　　刺客主人，内陷，中脉，为内漏，为聋。

　　客主人之穴，在耳前开口陷中。刺客主人，若刺之过深，则内陷中脉。中脉，中伤手足少阳所过之脉也。中脉伤脑，则为内漏。中脉伤耳，则为耳聋。

　　刺膝髌，出液，为跛。

　　膝髌，膝上筋骨交会处也。刺膝髌出液，则筋骨无以濡养，屈伸不利，故为跛。

　　刺臂太阴脉，出血多，立死。

　　臂太阴脉，手太阴肺脉也。肺主行营卫阴阳之气。刺臂太阴脉，若出血多，致血气不相交接，一息相离，穹壤分判，故立死。

　　刺足少阴脉，重虚出血，为舌难以言。

　　重，平声。足少阴脉，肾脉也。肾主藏精，刺足少阴脉，出血，则精血皆虚，故曰重虚。重虚出血，犹言出血而重虚也。少阴之脉，循喉咙，挟舌本，精血皆虚，故为舌难以言。

　　刺膺，中陷，中肺，为喘逆仰息。

　　膺，胸前，膺窗穴也。刺膺窗之穴，刺之过深，中伤内陷，则中伤肺气，中陷中肺，则膺胸之气，不和于肺，故为喘逆仰息。

　　刺肘，中内陷，气归之，为不屈伸。

　　肺脉下肘，循臂，刺肘过深，中伤内陷，邪气归之，则机关不利，故为不屈伸。

　　刺阴股下三寸、内陷，令人遗溺。

　　溺，鸟去声，下同，阴股下三寸，乃下含 中，足太阳循行之经脉也。刺阴股下三寸，刺之过深，中伤内陷，则太阳之脉，不能循经外出，故令人遗溺。遗溺，膀胱不约也。

　　刺腋下胁间，内陷，令人咳。

　　腋，旧本讹掖，今改。手厥阴心包之脉，循胸出胁，上抵腋下，刺腋下胁间，刺心包之脉也，刺之过深，中伤内陷，脉不循经，上迫于肺，故令人咳。

　　刺少腹，中膀胱，溺出，令人少腹满。

　　膀胱居少腹之中，刺少腹而中伤其膀胱，致膀胱之气下泄，故溺出，令人少腹满。少腹满，膀胱之气不行于肤表也。

　　刺 肠，内陷，为肿。

　　肠，足肚也。刺 肠而内陷，伤其经脉故为肿，与上文刺平鱼腹内陷为肿，其义一也。

　　刺匡上陷骨，中脉，为漏，为盲。

　　匡上，目匡之上，眉间也。陷骨，丝竹空穴，眉后陷骨也。刺匡上陷骨，中伤其脉，则泪流不止，故为漏。视无所见，故为盲。

　　刺关节，中液出，不得屈伸。

　　关节，骨节交会之机关。液，淖泽注于骨，骨属屈伸。若刺关节，中死其液，致液出，而不能淖泽注骨，故不得屈伸。此举刺之要害，皆为刺禁者，如此。

　　卷之五

　　刺志论第五十三篇

　　本经有《血气形志篇》，血气之立乎外者，为形；血气之存乎内者，为志。刺志者，得其内之所存以为刺也。如形本乎气，气本乎谷，血本乎脉，而形气谷气血脉，有虚实常反之道，得其虚实常反而刺治之，斯为刺志也。

　　黄帝问曰：愿闻虚实之要。

　　虚实之形，见于外；虚实之原，根乎内。故愿闻虚实之要，认为刺志之道。

　　岐伯对曰：气实形实，气虚形虚，此其常也，反此者病。谷盛

　　气盛，谷虚气虚，此其常也，反此者病。脉实血实，脉虚血虚，此其常也，反此者病。

　　虚实之要，有常有反。人之形身，气为之主，故气实则形实，气虚则形虚，此虚实之常也。若反常也，气实而形反虚，气虚而形反实，则病。人身之气，谷为之主，故谷盛则气盛，谷虚则气虚，此其常也。若谷盛而气反虚，谷虚而气反盛，则病。人身之血，脉为之主，故脉实则血实，脉虚则血虚，此其常也。若脉实而血反虚，脉虚而血反实，则病。

　　帝曰：如何而反？

　　岐伯三言反此者病，故问如何而反。

　　岐伯曰：气盛身寒，此谓反也。气虚身热，此谓反也。谷入多而气少，此谓反也。谷不入

　　而气多，此谓反也。脉盛血少，此谓反也。脉少血多，此谓反也。

　　气盛身寒，此谓反也，八字，古本简脱，今补。夫气实则形实，若气盛身寒，则气实形虚，此谓反也。

