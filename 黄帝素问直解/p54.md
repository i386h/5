<!-- { "loadSidebar": true } -->
　　气虚则形虚，若气虚身热，则气虚形实，此谓反也。谷盛则气盛，若谷入多而气少，则谷盛气虚，此谓反也。谷虚则气虚，若谷不入而气多，则谷虚气盛，此谓反也脉实则血实，若脉盛血少，则脉实血虚，此谓反也。脉虚则血虚，若脉少血多，则脉虚血实，此谓反也。

　　气盛身寒，得之伤寒。气虚身热，得之伤暑。谷入多而气少者，得之有所脱血，湿居下也。谷

　　入少而气多者，邪在胃，及与肺也。脉小血多者、饮中热也。脉大血少者，脉有风气水浆不入，此之谓也。

　　中，去声。承上文诸反而言其病。小，犹少也。大、犹盛也。

　　上文云气盛身寒，夫气盛身反寒，其内则得之伤寒之病。上文云气虚身热，夫气虚身反热，其内则得之伤暑之病。上文云，谷入多而气少。夫谷入多而气反少者，其内则得之有所脱血，或湿邪居下之病，脱血湿居下，故气少，病不在上，故谷入多。上文云，谷不入而气多，夫谷入少而气反多者，其内必邪在胃。及于肺之病，肺胃有邪，故谷入少，病不在下，故气多。上文云，脉少血多，夫脉小血反多者，其内必饮酒、中热之病。酒行络脉，故血多，行于外而虚于内，故脉小。

　　上文，云脉盛血少，夫脉大血反少者，其内必脉有风气，致水浆不入之病，风气乘于脉，故脉大，水浆不入故血少。所谓反此者病，即此诸病之谓也。

　　夫实者，气入也。虚者，气出也。气实者，热也。气虚者，寒

　　也。入实者，右手开针空也。入虚者，左手闭针空也。

　　空，作孔。此言气之虚实，即为刺之虚实也。夫实者，乃气之内入也。虚者，乃气之外出也。气实者，有余而热也。气虚者，不足而寒也。入针刺其实者，右手开针孔以泻之也。入针刺其虚者，左手闭针孔以补之也。此气之虚实，即为刺之虚实也。合常反虚实，刺得其宜，斯为刺志也。

　　卷之五

　　针解论第五十四篇

　　针解，解《灵枢》《素问》所言之针法也。针法始于一，终于九，上应天地，合于人身，故虚实之要，九针最妙，此帝首问九针之解，虚实之道，以为针解也。

　　黄帝问曰：愿闻九针之解，虚实之道。

　　刺法不外九针，九针必因虚实，故愿闻九针之解，虚实之道。

　　岐伯对曰：刺虚则实之者，针下热也，气实乃热也。

　　《九针十二原》论云：凡用针者，虚则实之，故申明刺虚则实之者，候其气聚，针下热也，必气聚而实，针乃热也。

　　满而泄之者，针下寒也，气虚乃寒也。

　　又云满则泄之，故申明满而泄之者，候其气聚而散，针下寒也，必气散而虚，乃寒也。

　　菀陈则除之者，出恶血也。

　　又云，菀陈则除之，故申明菀陈则除之者，出其瘀积之恶血也。

　　邪胜则虚之者，出针勿按。

　　又云，邪胜则虚之，故申明邪胜则虚之者，出针之时，随针外泄，勿按针孔也。

　　徐而疾，则实者，徐出针，而疾按之。

　　大要曰：徐而疾，则实。故申明徐而疾则实者，针已得气，徐出其针。针方出穴，而疾按之，此徐而疾，则补虚而实之之法也。

　　疾而除，则虚者，疾出针，而徐按之。

　　又云，疾而徐则虚。故申明疾而徐则虚者，针已得气，疾出其针。针既出穴，而徐按之，此疾而徐，则泻实而虚之之法也。

　　言实与虚者，寒温气多少也，若有若无者，疾不可知也。

　　旧本，若无若有，今改。又云，言实与虚，若有若无，故申明言实与虚者，针下寒而气少为虚，针下温而气多为实，是寒温之气有多少也。若有若无者，当宁静以俟之，若躁疾，则不可知也。

　　察后与先者，知病先后也。

　　又云，察后与先，若存若亡。故申明察后与先者，治病有先后，知之则能治之，当知病之先后也。

　　为虚为实者，工勿失其法，若得若失者，离其法也。

　　又云，为虚为实，若得若失，故申明为虚为实者，虚则补之，实则泻之，工当勿失其补泻之法也。

　　若得若失者，衷无定见，离其补泻之法也。

　　虚实之要，九针最妙者，为其各有所宜也。

　　为，去声。又云，虚实之要，九针最妙。故申明虚实之要，九针最妙者， 针泻阳气，员针泻分肉间气，针按脉致气，锋针主发锢疾，铍针主取大脓，员针主取暴气，毫针主取痛痹，长针主取远痹，大针泻机关之水，为其九针各有所宜也。

　　补泻之时者，与气开阖相合也。

　　又云补泻之时，以针为之，故申明补泻之时者，气开则泻，气阖则补，针之补泻，与气之开阖相合也。

　　九针之名，各不同形者，针穷其所当补泻也。

　　又云九针之名，各不同形，故申明九针之名各不同形者， 针、员针、 针、锋针、 针、员利针、毫针、长针、大针，针形不同，各穷尽其能当补泻之用而制之也。凡此解《九针十二原》之说也。

　　刺实须其虚者，留针，阴气隆至，乃去针也。刺虚须其实者，

　　阳气隆至，针下热，乃去针也。

　　《宝命全角论》云：刺虚者须其实，刺实者须其虚，故申明刺实须其虚者，留针候气，俟阴气隆至，而针下寒，乃去针，阴气隆至而去针，所以虚之也。刺虚须其实者，当阳气隆至，而针下热，乃去针，阳气隆至而去针，所以补之也。

　　经气已至，慎宁勿失者，勿更改也。

　　更，平声。又云：经气已至，慎守勿失，故申明经气已至，慎守勿失者，守此经气，勿使更改也。

　　深浅在志者，知病之内外也。近远如一者，深浅其候等也。

　　又云：深浅在志，远近若一。故申明深浅在志者，病在内则刺深，病在外则刺浅，知病之内外认为深浅也。近远如一者，深则远，浅则近，其候气之法，与深浅等，故曰深浅其候等也。

　　如临深渊者，不敢堕也。手如握虎者，欲其壮也。神无营于众

　　物者，静志观病患，无左右视也。

　　又云如临深渊，手如握虎，神无营于众物。申明如临深渊者，兢兢业业，不敢堕也。手如握虎者，坚贞不怯，欲其壮也。神无营于众物者，清静其志，以观病患，专一其心，无左右视也。凡此解宝命全角之说也。

　　义无邪下者，欲端以正也。必正其神者，欲瞻病患目，制其神，令气易行也。

　　邪，斜通。易，去声，下同。九针十二原论云：正指直刺，无针左右，神在秋毫，属意者病。夫正指直刺，无针左右，是义无斜下也。申明义无邪下者，针法欲端以正也。神在秋毫，属意病者，是必正其神也。申明必正其神者，以我之神，正病患之神，故欲瞻病患目以制其神，神制则令气易行也。

　　所谓三里者，下膝三寸也。

　　《本俞》论云：下三里三寸，为巨虚上廉。故曰所谓三里者，乃下膝三寸，即巨虚上廉也。

　　所谓跗上者，举膝分，易见也。

　　上，旧本讹之，今改。分，去声。《本俞》论云，中阳足跗上五寸陷中为原。故曰所谓跗上者，乃冲阳之动脉。举膝分，则其脉易见也。

　　巨虚者，跷足 独陷者。

　　《本俞》论云：膝下三里， 骨外三里也。故曰巨虚者，跷足 之间，其脉独陷者是也。

　　下廉者，陷下者也。

　　本俞论云：复下三里三寸，为巨虚下廉。故曰下廉者，乃下巨虚，陷下者也。凡此解本俞胃脉之说也。

　　帝曰：余闻九针，上应天地四时阴阳，愿闻其方，今可传于后世以为常也。

　　伯解九针之言，故常复言九针。上应天地之四时阴阳，愿闻其相应之方，令可传于后世，以为针法之常也。

　　岐伯曰：夫一天二地三人四时五音六律七星八风九野，身形亦应之，针各有所宜，故曰九针。

　　灵枢九针论，岐伯有一以法天，二以法地，三以法人，四以法时，五以法音，六以法律，七以法星，八以法风，九以法野之说。故此言之，而言人之身形亦应之。至用针之法，各有所宜，故曰九针，此九针可传于后世认为常也。

　　人皮应天。

　　所谓身形亦应之者，人皮包乎通体，一如天包地外，故人皮应天。

　　人肉应地。

　　人肉敦浓，一如地之广浓，故人肉应地。

　　人脉应人。

　　人脉上法天时，下则地理，一如人之戴天履地，故人脉应人。

　　人筋应时。

　　人筋十二，足筋起于足指，手筋起于手指，手足为四肢，一如十二月分四时，故人筋应时。

　　人声应音。

　　人声清浊高下不同，一如五音分五行，故人声应音。

　　人阴阳合气应律。

　　人手足三阴三阳，阴阳合气，相为表里，一如阴律阳律之调和，故人阴阳合气应律。

　　人齿面目应星。

　　人齿排列，面目光明，一如星之明朗排列，故人齿面目应星。

　　人出入气应风。

　　人气出入，编行周身，一如风之偏行六合，故人出入气应风。

　　人九窍三百六十五络应野。

　　人有九窍，周身三百六十五络，一如地有分野，复有山河道路，故人九窍三百六十五络应野。凡此申明一天二地三人四时五音六律七星八风九野，而人之身形亦应之也。

　　故一针皮。

　　所谓针各有所宜者，一曰 针，针皮。

　　二针肉。

　　二曰员针，针肉。

　　三针脉。

　　三曰 针，针脉。

　　四针筋。

　　四曰锋针，针筋。

　　五针骨。

　　五曰 针，针骨。

　　六针调阴阳。

　　六曰员利针，主调阴阳。

　　七针益精。

　　七曰毫针，主益精。

　　八针除风。

　　八曰长针，主除风。

　　九针通九窍，除三百六十五节气。

　　九曰大针，主通九窍，并除三百六十五节壅滞之气。

　　此之谓各有所主也。

　　承上文而言，此之谓针各有所宜主也。凡此申明九针之各有所宜也。

　　人心意应八风。

　　三才相应，通变无穷，故以所应而推展言之，人之心意，一如风之变动无常，故人心意应八风。

　　人气应天。

　　人身之气，一如天之营运不息，故人气应天。

　　人发齿耳目五声，应五音六律。

　　人上发下齿，两耳两目，位同六合，以应六律，其五声高下，以应五音。

　　人阴阳脉，血气应地。

　　人身阴阳之脉，血气循行，一如地里散殊而会通，故人阴阳脉血气应地。

　　人肝，目应之。

　　旧本赘一九字，今移下作烂文。人之五脏，外合九窍，故人肝，则两目应之。此处疑有缺文。此人身针刺之道，通贯三才，而合于天地之阴阳也。
