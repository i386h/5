<!-- { "loadSidebar": true } -->
　　少阳之阳，行身之侧，而主枢，故名曰枢持。持犹主也。无分手足，皆为枢持，故上下同法。但视其少阳部中，皮内有浮络者，皆手足少阳之络也。皮部之邪过盛，则入客于经。络为阳，主外，络盛客经，则阳气内入，故在阳者主内。经为阴，主内，阳气内入，则阴气外出，故在阴者主出。出而复入，以渗于内。此阴阳经络，外内出入，不独手足少阳为然，而诸经皆然。

　　太阳之阳，名曰关枢。上下同法，视其部中有浮络者，皆太阳之络也，络盛则入客于经。

　　太阳之阳，行身之背，而主开，故名曰关枢。关，犹系也。枢转始开，开之系于枢也。无分手足，皆为关枢，故上下同法。但视其太阳部中，皮内有浮络者，皆手足太阳之络也。皮络之邪过盛，则入客于经。

　　少阴之阴，名曰枢儒。上下同法，视其部中有浮络者，皆少阴

　　之络也。络盛则入客于经，其入经也，从阳部注于经，其出者，从

　　阴内注于骨。

　　经脉之气，有阳有阴，枢为之主。故先论少阴之枢，次论厥阴之阖，终论太阴之开。少阴之阴，从而上，注胸中而止，枢转神机，区别水火，故名曰枢儒。儒，犹区也。手足少阴，皆为枢儒，故上下同法，但视其少阴部中，皮内有浮络者，皆手足少阴之络也。皮络之邪过盛，则入客于经。

　　其入经也，从浮络之阳部而注于经，有入则有出。其出者，少阴在内，从至阴之内，注于骨中而始出也。

　　心主之阴，名曰害肩。上下同法，视其部中有浮络者，皆心主之络也，络盛则入客于经。

　　心主手厥阴心主包络也。手足无分、上下同法，故举手之厥阴以明之。心主之阴，起于胸中，而主阖，阖则不能外任，故名曰害肩。肩，犹任也。手足厥阴，皆为害肩，故上下同法，但视其心主部中，皮内有浮络者，皆心主之络。是足之厥阴，亦同于手之厥阴也，皮络之邪过盛，则入客于经。

　　太阴之阴，名曰关蛰。上下同法，视其部中浮络者，皆太阴之络也，络盛则入客于经。

　　太阴之阴，循足胫，交出厥阴之前，而主开，故名曰关蛰。蛰，犹藏也。藏而后开，开之关于蛰也。

　　手足太阴，皆为关蛰，故上下同法。但视其太阴部中，皮内有浮络者，皆手足太阴之络也。

　　皮络之邪过盛，则入客于经，凡络盛客经，言从络脉而至于经脉，以明络脉之部，即经脉之部也。

　　凡十二经络脉者，皮之部也。

　　通承上文而言手足三阳三阴。凡十二经络脉者，在于通体，而为皮之部也。此一节，言手足三阳三阴，十二经络之脉，皆在于皮，以皮部而知经络，即以经络而分皮部也。

　　是故百病之始生也，必先于皮毛。邪中之，则腠理开，开则入

　　客于络脉，留而不去，传入于经，留而不去，传入于腑，廪于肠胃。

　　中，去声。部有左右上下、复有外内浅深。是故百病之始生也，必先于皮毛。由皮毛而入于腠理。

　　故邪中之，则腠理开。由腠理而入于络脉，故开则入客于络脉。由络脉而入于经脉，故留而不去，传入于经。由经脉而入于腑，故留而不去，传入于腑。肠胃为土腑，万物之所归，故廪于肠胃。廪，仓廪，言聚藏也。

　　邪之入于皮也，溯然起毫毛，开腠理；其入于络也，则络脉盛，色变，其入客于经也，则

　　感虚，乃陷下；其留于筋骨之间，寒多，则筋挛骨痛；热多，则筋施骨消，闪烁 破，毛直而败。

　　复从上文之意而推论之，又言邪之始入于皮也。溯然起毫毛，由毫毛而入于腠理，故开腠理。其从腠理而入于络也，则络脉盛而色变。其从络脉而入客于经也，则感经脉之虚，而邪乃陷下。其从经脉而不入于腑则伤脏气。留于筋骨之间，寒多则筋挛骨痛，热多则筋施骨消，甚至虚于内而绝于外，闪烁破，腠理绝矣，毛直而败，皮毛绝矣。毛内筋骨，脏气主之，此言从皮毛而入脏也。

　　帝曰：夫子言皮之十二部，其生病，皆何如？

　　伯言十二经络脉者，皮之部也，故问皮之十二部，其生病皆何如。

　　岐伯曰：皮者，脉之部也。邪客于皮，则腠理开，开则邪入客

　　于络脉。络脉满，则注于经脉。经脉满，则入舍于腑脏也。

　　经脉络脉之部，皆在于皮。故皮者，脉之部也。邪客于皮，则腠理开，腠理开，则邪入客于络脉。络脉满，则邪注于经脉。经脉满，则邪入舍于腑脏也。是知病之生也，始于皮毛，各从其部由浅入深，而舍于腑脏也。

　　故皮者有分部，不与，而生大病也。

　　与，去声。此后申明生病之意。腑脏之气，通于皮中，故皮者各有分部。若腑脏之气，不与于皮，而生大病也。

　　帝曰：善。

　　部有左右上下，复有外内浅深，而皮部之邪，入腑入脏。腑脏之气，出于皮中，帝故善之。此一节，言皮部有皮毛腠理络脉经脉之浅深，而腑脏之气，皆当于皮部也。

　　卷之五

　　经络论第五十七篇

　　经络，经脉、络脉也。上编从皮腠而入于络脉，络脉而入于经脉。故此复有经络之论，论经络之色，有常有变，所以承上编五色，而补其未尽之义。

　　黄帝问曰：夫络脉之见也，其五色各异，青黄赤白黑不同，其故何也？

　　上编言阳明部中之浮络，其色多青则痛，多黑则痹，黄赤则热，多白则寒，未悉其旨。故帝复问络脉之见，其五色各异，青黄赤白黑不同，所以承上编而复问也。

　　岐伯对曰：经有常色，而络无常变也。

　　经脉内连腑脏，有五行之常色，而络脉则浮见于外，无有经常，而多变也，无常变，犹言变无常也。

　　帝曰：经之常色，何如？

　　未问浮络之变，先问经色之常。

　　岐伯曰：心赤、肺白、肝青、脾黄、肾黑，皆亦应其经脉之色

　　也。

　　五脏应五色，如心色赤、肺色白、肝色青、脾色黄、肾色黑，此皆以五脏，而亦应其经脉之色，是为常也。

　　帝曰：络之阴阳，亦应其经乎？

　　帝欲详明络色之变，故问络之阴阳，亦应其经乎？

　　岐伯曰：阴络之色应其经，阳络之色变无常。

　　络有阴阳，阴络在内，内系于经，故阴络之色应其经。阳络在外，外浮于皮，故阳络之色变无常。

　　随四时而行也，寒多则凝泣。凝泣则青黑，热多则淖泽，淖泽

　　则黄赤，此皆常色，谓之无病。

　　泣，音涩。所谓应其经者，随四时而行也。如秋冬寒多，则络脉凝涩，凝涩则色青黑。春夏热多，则络脉淖泽，淖泽则色黄赤。此皆随四时之常色，故谓之无病。

　　五色具见者，谓之寒热。

　　阴络应经，而随四时，则络亦有常色。所谓变无常者，若五色具见者，乃浮络之色，乍青乍黑，乍黄乍赤。变无经常，则非无病，故谓之寒热。寒热者，或寒或热，变无常也。

　　帝曰：善。

　　络脉经脉，浅深不同，而阴络应其经，阳络变无常，是络脉之中，复有阴阳，帝故善之。

　　卷之五

　　气穴论第五十八篇

　　气穴者，一身之气，循行三百六十五穴也。孙络溪谷，亦三百六十五会，皆应一岁之数。帝愿闻真数，而藏金兰之室，署曰气穴所在，是为《气穴论》也。

　　黄帝问曰：余闻气穴三百六十五，以应一岁，未知其所，愿卒闻之。

　　周天三百六十五度，一岁三百六十五日。人身气穴亦三百六十五会，以应一岁之数，而气穴所在，愿尽闻之。

　　岐伯稽首再拜对曰：窘乎哉问也！其非圣帝，孰能穷其道焉！因请溢意，尽言其处。

　　处，去声，下同。以血肉之形身，应天度之岁数。惟天生圣帝，能穷其道，因请溢意，尽言其处。

　　帝捧手逡巡而却曰：夫子之开余道也，目未见其处，耳未闻其

　　数，而目以明，耳以聪矣。

　　逡巡，退让貌。道，言也。开余道，开示于我而言之也。目未见，耳未闻，而目以明，耳以聪，是伯虽未言，帝先知之，此臣君一德一心，阐明大道也。

　　岐伯曰：此所谓圣人易语，良马易御也。

　　易，去声，下同。未见其处，未闻其数，而目明耳聪，此所谓圣人易语，犹良马易御也。

　　帝曰：余非圣人之易语也，世言真数开人意。今余所访问者，

　　真数发蒙解惑，未足以论也。然余愿闻，夫子溢志尽言其处，令解

　　其意，请藏之金匮，不敢复出。

　　藏，如字。真数，三百六十五穴之数。帝不自圣，故言余非圣人之易语，但世恒言真数可以开人心意。

　　今余所访问者，亦真数之发蒙解惑。真数之外，未足以论也。然此真数，余愿闻之。上文岐伯云：因请溢意，尽言其处。故曰：夫子溢志，尽言其处，令余能解其意，请藏之金匮，而不敢复出。藏之金匮，中心藏之之意。不敢复出，不轻示人之意。

　　岐伯再拜而起曰：臣请言之，背与心相控而痛，所治天突，与

　　大椎，及上纪。上纪者，胃脘也。下纪者，关元也。背胸邪系阴阳左右。

　　大椎，旧本讹十椎，下同，今俱改。邪，斜同。控，引也。天突，在结喉下中央。大椎，乃脊骨高起第一椎。胃脘，有上脘中脘下脘，以脐之上下为纪，则此胃脘，乃下脘也，脐上至下脘，脐下至关元，分寸相等，故曰上纪下纪。背与心相控而痛，背痛引心，或心痛引背也。所治在天突，心胸之上也。

　　与大椎，脊背之上也。及上纪，以脐为中，纪其上也。故上纪者，脐上下脘之胃脘也。由脐纪下，则下纪者，脐下小腹之关元也。背心相控，不但从背引胸，从胸引背，乃背胸斜系阴阳左右也。

　　如此，其病前后痛涩，胸胁痛，而不得息，不得卧，上气短气，偏痛。

　　如此，指背胸斜系阴阳左右也。斜系如此，故其病当前后痛涩，前后凭乎胁，故胸胁痛，胸胁痛，则枢转有垂，而不得息。不得息，则不得卧。不得息，不得卧，则上气短气，致有偏痛之病。

　　脉满起，斜出尻脉络胸胁，支心贯膈，上肩，加天突，斜下肩，交大椎下。

　　支，如字。此复申明斜系阴阳左右之脉也。脉满起，经脉满盛，从下而起，斜出尻，从左右足胫，行身之背，则斜出于尻也。脉络胸胁者，行身之前，则由胁而至胸，故曰脉络胸胁也。络胸则支心贯膈，由膈而斜上于肩，必由天突而上，故曰加天突。经脉既从下而斜上，亦必从上而斜下，故斜下肩，斜下肩，则交大椎而下也。所以申明斜系阴阳左右也。天突大椎，合胃脘关元，凡四穴。

　　脏俞五十六。

