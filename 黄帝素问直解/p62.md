<!-- { "loadSidebar": true } -->
　　云门、 骨、委中、髓空，此八者以泻四肢之热也。

　　云门，在缺盆下，左右二穴。 骨，肩外两旁，肩 二穴。委中，膝后屈中二穴。《骨空论》云：髓空在脑后三分锐骨之下，悬颅二穴。此八俞者，从肩至背，行于上下，所以泻四肢之热也。

　　五脏俞旁五，此十者以泻五脏之热也。

　　肺俞旁魄户，心俞旁神堂，肝俞旁魂门，脾俞旁意舍，肾俞旁志室，此左右十俞者，居五脏之旁，刺之所以泻五脏之热也。

　　凡此五十九穴者，皆热之左右也。

　　自头上至俞旁，凡此五十九穴者，病热则左右皆刺，故皆热之左右，而为热俞也。

　　帝曰：人伤于寒而传为热何也？

　　热者，病之标；寒者，病之本。故问人伤于寒，而传变为热何也？

　　岐伯曰：夫寒盛则生热也。

　　寒盛生热，自然之理，非关传变也。夫在地为水，在天为寒，寒盛则热，是水俞、热俞皆本少阴之气化，而为少阴之所主也。

　　卷之五

　　调经论第六十二篇

　　经，经脉也。十二经脉，内通五脏六腑，外络三百六十五节，相并为实，相失为虚，寒热阴阳，血气虚实，随其病之所在而调之，是为《调经论》也。

　　黄帝问曰：余闻刺法言，有余泻之，不足补之。何谓有余，何谓不足？

　　举刺法之泻有余、补不足以为问，盖欲调和其经脉也。

　　岐伯对曰：有余有五，不足亦有五，帝欲何问？帝曰：愿尽闻之。岐伯曰：神有余有不足，气

　　有余有不足，血有余有不足，形有余有不足，志有余有不足，凡此十者，其气不等也。

　　神气血形志，各有有余，各有不足，凡此有余不足之气，不相同等，故于下文详论之。

　　帝曰：人有精气津液，四肢九窍，五脏十六部，三百六十五

　　节，乃生百病；百病之生，皆有虚实。今夫子乃言有余有五，不足亦有五，何以生之乎？

　　百病之众，有余不足，不止于五，故言人身有五内之精，营运之气，腠理之津，骨属之液，手足之四肢，上下之九窍，肝心脾肺肾之五脏。形体之十六部，谓两肘两臂两 两股，身之前后左右，头之前后左右也。大谷小溪之三百六十五节，合之乃生百病。是百病之生，皆有虚实。今夫子乃言有余止有五，不足亦止有五，凡此百病之众，果何以生之乎？

　　岐伯曰：皆生于五脏也。夫心藏神，肺藏气，肝藏血，脾藏肉，肾藏志，而此成形。

　　下五脏，如字。百病之生，不外五脏，故皆生于五脏也。脏者，藏也。夫心藏神，则神有余不足，心所主也。肺藏气，则气有余不足，肺所主也。肝藏血，则血有余不足，肝所主也。脾藏身形之肉，则形有余不足，脾所主也。肾藏志，则志有余不足，肾所主也。合神气血肉志，而此成形，犹言此形乃成也。

　　志意通，内连骨髓，而成身形。五脏。

　　五脏，二字衍文，疑下有五脏误重于此。肾藏志，复藏精。脾藏意，复藏肉。志意通，则内连肾精之骨髓，而成脾肉之身形，以明志通则髓通，意通则形通。推之于心，神通则脉通。推之于肺，气通则魄通。推之于肝，血通则魂通。词虽未及，而意已该，贵学人之能善悟也。

　　五脏之道，皆出于经隧，以行血气，血气不和，百病乃变化而生，是故守经隧焉。

　　道，犹路也。五脏循行之路，皆从出于经脉之隧道，以行血气于周身，血气不和，则百病乃变化而生，是故调经者，当守其经隧焉。

　　帝曰：神有余不足何如？

　　伯言神有余有不足，气有余有不足，血有余有不足，形有余有不足，志有余有不足，帝则一一以问。

　　岐伯曰：神有余则笑不休，神不足则悲，血气未并，五脏安

　　定，邪客于形，洒淅起于毫毛，未入于经络也，故命曰神之微。

　　神藏于心，在志为喜，神有余则笑不休，心气有余也；神不足则悲，心气不足也。灵枢本神论云：心气虚则悲，实则笑不休。夫血气相并，内动五脏，为病则甚。若血气未并，五脏安定之时，虽邪客于形身，洒淅起于毫毛，是为微邪，未入于经络也，故命曰神之微。犹言心主之神，外受微邪也。

　　帝曰：补泻奈何？

　　不足则补，有余则泻，故论神气血形志之有余不足，皆问补泻奈何？

　　岐伯曰：神有余，则泻其小络之血，出血，勿之深斥，无中其大经，神气乃平。神不足者，视其虚络，按而致之，刺而利之，无出其血，无泄其气，以通其经，神气乃平。

　　中，去声，下同。小络，孙络也。神有余，则泻其孙络之血，然虽出血，勿之深斥。斥，开拓也。下斥仿此。无中其大经，即勿之深斥之义。刺得其义，则神气乃平，此泻有余之法也。若神不足者，视其不足之虚络，先按而致之，然后刺而利之，无出其血，无泄其气，以通其经，刺得其宜，则神气乃平，此补不足之法也。

　　帝曰：刺微奈何？

　　邪客于形，未入于经络，命曰神之微，故问刺微奈何？

　　岐伯曰：按摩勿释，着针勿斥，移气于不足，神气乃得复。

　　刺微之法，当按摩勿释，使聚其气，着针勿斥，微泄其邪，移气于不足之处而补之，则神气乃得复，此微泻兼补之法也。

　　帝曰：善。气有余不足奈何？岐伯曰：气有余则喘咳上气，不足则息

　　利少气，血气未并，五脏安定，皮肤微病，命曰白气微泄。

　　喘咳上气者，肺气内逆而有余，息利少气者，肺气内虚而不足。息利，鼻气出入也。本神论云：肺气虚，则鼻塞不利少气。实则喘喝胸盈仰息。当血气未并，五脏安定之时，若皮肤微病，命曰白气微泄。白气，肺气也。肺主皮肤，故曰白气。微泄，犹言微虚也。

　　帝曰：补泻奈何？岐伯曰：气有余则泻其经隧，无伤其经，无

　　出其血，无泄其气。不足则补其经隧，无出其气。

　　肺气有余则气机内逆，故当泻其经隧，泻经隧者，通经脉之隧道，故必无伤其经，无出其血，无泄其气，而肺气乃平，此泻有余之法也。若肺气不足，则当补其经隧，更当无出其气，此补不足之法也。

　　帝曰：刺微奈何？

　　皮肤微病，命曰白气微泄，故问刺微奈何。

　　岐伯曰：按摩勿释，出针视之，曰：我将深之，适人必革，精

　　气自伏，邪气散乱，无所休息，气泄腠理，真气乃相得。

　　按摩勿释，使聚其气也，刺之极浅，故出针视之，其意若曰，皮肤微病，刺不可深，我将深之，适人必革。适、及也。革、变也。谓深刺及人，血气虚微，必内变也。精气自伏者，精气退伏，不濡空窍也。邪气散乱者，散乱于经，邪无从出也。无所休息者，正虚邪盛，病无已时也。惟刺之极浅，使邪气泄于腠理，泄腠理者，从腠理而外泄也。经脉无伤，故真气乃相得，其意中之言若此，此微泻兼补之法也。

　　帝曰：善。血有余不足，奈何？岐伯曰：血有余则怒，不足则

　　恐，血气未并，五脏安定，孙络水溢，则经有留血。

　　血有余而肝气盛则怒，血不足而肝气虚则恐。本神论云：肝气虚则恐，实则怒。当血气未并，五脏安定之时，若外有微邪，而孙络水溢，则经有留血。夫肝主冲任之血，热肉充肤，澹渗皮毛，今外有微邪而水溢孙络，致经脉有留积之血矣。

　　帝曰：补泻奈何？岐伯曰：血有余则泻其盛经，出其血；不足

　　则视其虚经，内针其脉中，久留，而视脉大疾，出其针，无令血泄。

　　内，作纳，下同。中，如字。肝血有余，则泻其有余之盛经，而出其血，此泻有余之法也。肝血不足，则视其不足之虚经，内针于其脉中，久留，而视脉大疾，然后出其针，久留出针，所以候气，更当无令血泄，此补不足之法也。

　　帝曰：刺留血奈何？

　　孙络水溢，则经有留血，故问刺留血奈何？

　　岐伯曰：视其血络，刺出其血，无令恶血得入于经，以成其疾。

　　刺留血者，当视其在外之血络，而刺出其血，无令恶血得入于经，以成其留血之疾，此微泻兼补之法也。

　　帝曰：善。形有余不足奈何？岐伯曰：形有余则腹胀，泾溲不

　　利。不足则四肢不用。血气未并，五脏安定，肌肉蠕动，命曰微风。

　　形肉有余，则土气壅滞，故腹胀而泾溲不利，形肉不足，则土气不达，故四肢不用。《本神》论云：脾气虚则四肢不用：实则腹胀泾溲不利，当血气未并，五脏安定之时，风邪入于肌肉，则肌肉蠕动，命曰微风，言微风在肌肉也。

　　帝曰：补泻奈何？岐伯曰：形有余则泻其阳经，不足则补其阳络。

　　阳经，阳明经也。阳络，阳明络也。形肉有余，则土气实，故泻阳明之经。泻经者，从内而出于外，此泻有余之法也。形肉不足，则土气虚，故补阳明之络。补络者，从外而入于内，此补不足之法也。

　　帝曰：刺微奈何？

　　肌肉蠕动，命曰微风。故问刺微奈何？

　　岐伯曰：取分肉间，无中其经，无伤其络，卫气得复，邪气乃索。

　　肌肉蠕动，当取刺于分肉间，分肉在经之外，络之内，故刺之内无中其经，外无伤其络，刺得其宜，使卫气得复。卫气者，所以温分肉，充皮肤，肥腠理，司开阖者也。卫气得复，则邪气乃索。

　　索，消索也。此微泻兼补之法也。

　　帝曰：善。志有余不足奈何？岐伯曰：志有余则腹胀飧泄，不

　　足则厥。血气未并，五脏安定，骨节有动。

　　肾志有余则水气盛，故腹胀飧泄。肾志不足则生阳内虚，故厥。厥，手足逆冷也。本神论云：肾气虚则厥，实则胀，当血气未并，五脏安定之时，微邪伤肾，则骨节有动。有动，不安之意。

　　帝曰：补泻奈何？岐伯曰：志有余，则泻然筋血者。不足，则补其复溜。

　　然筋，即然谷，在足心斜上内侧两筋间，故曰然筋。肾志有余则泻然筋，出其血者，此泻有余之法也。肾志不足，则补肾经之复溜。复溜，在内踝后上二寸。此补不足之法也。

　　帝曰：刺未并奈何？

　　血气未并，五脏安定，骨节有动，故问刺未奈何？

　　岐伯曰：即取之，无中其经，邪所乃能立虚。

　　血气未并，骨节有动之时，当即取之，使病无中其经，庶受邪之所，乃能立虚。立虚者，使邪即去，毋容缓也。此微泻兼补之法也。

　　帝曰：善。余已闻虚实之形，不知其何以生？

　　虚，不足也。实，有余也。神气血形志，各有有余不足之形，帝已闻之，而有余不足之形，从何以生，故复问之。

