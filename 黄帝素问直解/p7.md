<!-- { "loadSidebar": true } -->
　　重，平声。人之志意起于内，故喜怒伤气，天之邪气起于外，故寒暑伤形，举喜怒而悲忧恐在其中，举寒暑而燥湿风在其中，在天则寒为阴，暑为阳，在人则怒为阴，喜为阳。故卒暴而怒，则伤吾身之阴气，卒暴而喜，则伤吾身之阳气。厥气上行者，真气有伤，则厥逆之气上行也。满脉去形者，厥逆之气满于经脉，则神离形体而去也。此喜怒不节，寒暑过度，则阴阳不和，生乃不固。夫喜怒不节，乃暴怒伤阴，暴喜伤阳，寒暑过度，未有明言，故又曰，重阴必阳，重阳必阴，如天寒而受寒邪，是谓重阴，重阴必有阳热之病，天暑而受热邪，是谓重阳，重阳必有阴寒之病，此亢害自然之理，故举《生气通天论》之言，以足上文之意，秋伤湿而冬咳嗽，冬伤寒而春病温，即重阴必阳之意也。春伤风而夏飧泻，夏伤暑而秋 疟，即重阳必阴之意也。此四时五行之阴阳，而应象于人身之五脏五气者如此。此一节，言天地之寒热清浊，水火气味，四时五行，而应象于人身也。

　　帝曰：余闻上古圣人，论理人形，列别脏腑，端络经脉，会通六合，各从其经，气穴所发，各

　　有处名， 谷属骨，皆有所起，分部逆从，各有条理，四时阴阳，尽有经纪，外内之应，皆有表里，

　　其信然乎？

　　别，音逼，下俱同。处，去声。帝即以寒热清浊，水火气味，四时五行，申明阴阳应象之理，义有未尽，谓上古圣人，能体天地之阴阳，而应象于人身，必能以人身之阴阳，而应象于天地，故问于岐伯曰：余闻上古圣人，论理人形，于人形之中，而列别脏腑，本脏腑而端络十二经脉，端、直，络、横也。于十二经脉之中，而会通手足三阳三阴之六合，其于脏腑经脉六合，各从其经，气穴所发，各有处有名，小会之 ，大会之谷，连属于骨，皆有所起，六气分部，或逆或从，各有条理，四时阴阳，尽有经常之纲纪，外内之应，皆有浅深之表里，其信然乎？

　　岐伯对曰：东方生风，风生木，木生酸，酸生肝，肝生筋，筋生心，肝主目。

　　岐伯举五运五行，三才相合之理以对曰：东方生风，谓风，乃东方春生之天气也，风生木，木生酸，谓五行五味之归于地也，酸生肝，肝生筋。肝者，人之脏。筋者，人之体。谓五脏五体之属于人也，人有五体，而五体复有所生，故筋生心，人有五脏，而五脏各有所主，故肝主目。

　　其在天为玄，在人为道，在地为化。

　　人之脏体本于地，地之行味本于天，是天气之所在，即地气人气之所在，故就天之至微者，而推论之，其在天为玄，玄者，于穆而深微也，在天为玄，则在人为道，道者，平坦而共由也，在天为玄，则在地为化，化者，变化易生物也。

　　化生五味，道生智，玄生神。

　　所谓在地为化者，化生五味，所谓在人为道者，道生智，所谓在天为玄者，玄生神。

　　神在天为风，在地为木，在体为筋，在脏为肝，在色为苍，在音为角，在声为呼，在

　　变动为握，在窍为目，在味为酸，在志为怒。

　　在天为玄，玄生神，是神者，天之主也，神为天之主，则无在非神，试就神之所在而推论之，神在天为风，则东方生风，神之所在也；在地为木，则风生木，神之所在也，在体为筋，在脏为肝，则肝生筋，酸生肝，亦神之所在也；至于在色、在音，在声、在变动，在窍、在味、在志，亦无非神之所在也；各随天之五气，地之五行，人之五脏，而应象者也，故为苍、为角、为呼，为握、为目、为酸、为怒、惟东方风木之肝脏为然耳。

　　怒伤肝，悲胜怒，风伤筋，燥胜风，酸伤筋，辛胜酸。

　　怒者肝之情，故怒伤肝，悲类乎忧，悲为脾情，亦为肺情，故悲胜怒，伤于情者，情相胜也。风伤筋，燥胜风，伤于气者，气相胜也。酸伤筋，辛胜酸，伤于味者，味相胜也，以明天地之气味而归于人也。

　　南方生热，热生火，火生苦，苦生心，心生血，血生脾，心主舌。

　　南方生热，谓热乃南方夏火之天气也，热生火，火生苦，火乃地之五行，苦乃物之五味，谓五行五味之归于地也。苦生心，心生血，心为人之脏，血为人之体，谓五脏五体之属于人也。五体复有所生，故血生脾，五脏各有所主，故心主舌。

　　其在天为热，在地为火，在体为脉，在脏为心，在色为赤，在音为征，在声为笑，在变动为忧，

　　在窍为舌，在味为苦，在志为喜。

　　神者，天之主也，其神在天为热，则南方生热，神之所在也。在地为火，则热生火，神之所在也。在体为脉，脉者血也。在脏为心，则心生血，苦生心，亦神之所在也，至于在色为赤，在音为征，在声为笑，在变动为忧，在窍为舌，在味为苦，在志为喜，惟南方火热之心脏为然耳。

　　喜伤心，恐胜喜，热伤气，寒胜热，苦伤气，咸胜苦。

　　喜者心之情，故喜伤心。恐者肾之情，故恐胜喜，伤于情者，情相胜也。心脏，五脏之神，而属于阳，故不言脉而言气，热伤气，寒胜热，伤于气者，气相胜也。苦伤气，咸胜苦，伤于味者，味相胜也。

　　中央生湿，湿生土，土生甘，甘生脾，脾生肉，肉生肺，脾主口。

　　中央生湿，天也，湿生土，土生甘，地也，甘生脾，脾生肉，人也，肉体复有所生，故肉生肺，脾脏复有所主，故脾主口。

　　其在天为湿，在地为土，在体为肉，在脏为脾，在色为黄，在音为宫，在声为歌，在变

　　动为哕，在窍为口，在味为甘，在志为思。

　　哕，音诲，余篇同。神者，天之主也，其神在天为湿，则中央生湿，神之所在也。在地为土，则湿生土，神之所在也。在体为肉，在脏为脾，则脾生肉，甘生脾，亦神之所在也。至于在色为黄，在音为宫，在声为歌，在变动为哕，在窍为口，在味为甘，在志为思，惟中央湿土之脾脏为然耳。

　　思伤脾，怒胜思，湿伤肉，风胜湿，甘伤肉，酸胜甘。

　　思者，脾之情，故思伤脾，而怒胜思，伤于情者，情相胜也。湿伤肉，风胜湿，伤于气者，气相胜也。甘伤肉，酸胜甘，伤于味，味相胜也。

　　西方生燥，燥生金，金生辛，辛生肺，肺生皮毛，皮毛生肾，肺主鼻。

　　西方生燥，天也。燥生金，金生辛，地也。辛生肺，肺生皮毛，人也。皮毛复有所生，故皮毛生肾。

　　肺脏复有所主，故肺主鼻。

　　其在天为燥，在地为金，在体为皮毛，在脏为肺，在色为白，

　　在音为商，在声为哭，在变动为咳，在窍为鼻，在味为辛，在志为忧。

　　神者，天之主也。其神在天为燥，则西方生燥，神之所在也。在地为金，则燥生金，神之所在也。

　　在体为皮毛，在脏为肺，则肺生皮毛，辛生肺，亦神之所在也，至于在色为白，在音为商，在声为哭，在变动为咳，在窍为鼻，在味为辛，在志为忧，惟西方燥金之肺脏为然耳。

　　忧伤肺，喜胜忧，热伤皮毛，寒胜热，辛伤皮毛，苦胜辛。

　　忧伤肺，喜胜忧，伤于情者，情相胜也。热伤皮毛，寒胜热，伤于气者，气相胜也。辛伤皮毛，苦胜辛，伤于味者，味相胜也。伤于气者，皆本气自伤，此热伤皮毛，则金受火刑，以明自伤受伤，皆可伤也，热伤皮毛则寒胜其热，乃自然之理也。

　　北方生寒，寒生水，水生咸，咸生肾，肾生骨髓，髓生肝，肾主耳。

　　北方生寒，天也。寒生水，水生咸，地也。咸生肾，肾生骨髓，人也。骨髓复有所生，故髓生肝，肾脏复有所主，故肾主耳。

　　其在天为寒，在地为水，在体为骨，在脏为肾，在色为黑，在音为羽，在声为呻，在变动为栗，

　　在窍为耳，在味为咸，在志为恐。

　　神者，天之主也。其神在天为寒，则北方生寒，神之所在也。

　　在地为水，则寒生水，神之所在也。在体为骨，在脏为肾，则肾生骨髓，咸生肾，亦神之所在也。至于在色为黑，在音为羽，在声为呻，在变动为栗，在窍为耳，在味为咸，在志为恐，惟北方肾脏之寒水为然耳。

　　恐伤肾，思胜恐，寒伤血，燥胜寒，咸伤血，甘胜咸。

　　恐伤肾，思胜恐，伤于情者，情相胜也。肾脏五脏之精，而属于阴，故不言骨而言血，寒伤血，燥胜寒，伤于气者，气相胜也。咸伤血，甘胜咸，伤于味者，味相胜也。土能胜水，当云湿胜寒，今云燥胜，以明寒湿同类，燥土之气，以胜水气之寒也。此天之五方五气，地之五行五味，人之五脏五体，而有阴阳之应象者如此。

　　故曰：天地者，万物之上下也，阴阳者，血气之男女也，左右

　　者，阴阳之道路也，水火者，阴阳之征兆也。

　　此举天元纪大论之言，以明天地阴阳水火之义，上天下地，万物在其中，故天地者万物之上下也。血阴气阳，男女籍以生，故阴阳者，血气之男女也。阴阳左右旋转，为血气循行之道，故左右者，阴阳之道路也。天一生水，地二生火，为天地阴阳之应验，故水火者，阴阳之征兆也。

　　阴阳者，万物之能始也。

　　天地之阴阳，血气之阴阳，左右之阴阳，水火之阴阳，凡此阴阳者，乃万物之能始也，易曰：坤以简能，干知大始，此之谓也。

　　故曰：阴在内，阳之守也，阳在外，阴之使也。

　　《生气通天论》岐伯曰：阴者，藏精而起亟。即阴在内，而为阳之守也，阳者，卫外而为固，即阳在外而为阴之使也。岐伯举此，以明阴阳为万物之能始，故内外相应如是也。

　　帝曰：法阴阳奈何？

　　承岐伯阴阳应象之论，欲人取法阴阳而调治之，以合圣人论理人形之道，故问法阴阳奈何。

　　岐伯曰：阳胜则身热，腠理开，喘粗为之俯仰，汗不出而热，

　　齿干以烦冤，腹满，死，能冬不能夏。

　　，犹俯也；冤，屈抑也。法阴阳者，阴阳不可偏胜，如阳胜则火热有余，而身热，热气在表，则腠理开，热气在里则喘粗，表里皆病则为之俯仰，汗不出而内外皆热也，齿干，津液竭也，以烦冤腹满死者，津液既竭，又心烦而屈抑不舒，腹满而土气内绝，故死。虽不即死也能冬不能夏。冬时寒冷，阳胜可容，夏时炎暑，不堪煎厥矣。

　　阴胜，则身寒汗出、身常清，数栗而寒，寒则厥，厥则腹满，死；能夏不能冬。

　　数，音朔。阴胜则水寒有余，而身寒，寒气在表则汗出身常清，寒气在里则数栗而寒，表里不相接，故寒则四肢厥，四肢厥者，生阳不达于外，厥则腹满死者，土气复绝于内，故死，虽不即死，亦能夏不能冬。夏时炎暑，阴胜可容，冬时寒冷，不堪凛冽矣。

