<!-- { "loadSidebar": true } -->
　　阴阳之始，本于太虚，故举《太始天元册》文而言其始也。轻清之气，上凝为天，轻清之中，复有丹苍素玄之气，气色殊，而应化不同。故丹天之气，经于牛女戊分，牛女，癸度也，戊分，奎壁之干度也。丹天之气，始经于此，此戊癸所以化火，而少阳相火，应丹天之左右也。 天之气，经于心尾己分，心尾，甲度也，己分，角轸之巽度也。 天之气，始经于此，此甲己所以化土，而太阴湿土，应 天之左右也。苍天之气，经于危室柳鬼，危室，壬度也，柳鬼，丁度也。苍天之气，始经于此，此丁壬所以化木，而厥阴风木应苍天君之左右也。素天之气经于亢氐昴毕，亢氐乙度也，昴毕，庚度也。素天之气始经于此，此乙庚所以化金，而阳明燥金应素天之左右也。玄天之气经于张翼娄胃，张翼丙度也，娄胃辛度也。玄天之气始经于此，此丙辛所以化水，而太阳寒水应玄天之左右也。少阴君火，位极其尊，不司气化，故不应也。所谓丹天戊分， 天己分者，戊为天门，犹干之奎壁，己为地户，犹翼之角轸。故奎壁角轸，则天地之门户也。夫此气候之所始，而为道之所生，本于澹漠，生化无穷，不可不通也。

　　帝曰：善。论言天地者，万物之上下，左右者，阴阳之道路，未知其所谓也？

　　阴阳之始既明，帝故善之。复举《天元纪大论》鬼臾区之言，而复问也。

　　岐伯曰：所谓上下者，岁上下见，阴阳之所在也。

　　所谓上下者，司天在上，在泉在下。如少阴在上，则阳明在下；阳明在上，则少阴在下；太阴在上，则太阳在下；太阳在上，则太阴在下；少阳在上，则厥阴在下；厥阴在上，则少阳在下。一岁之中，上下可见，即阴阳之所在也。天地者，万物之上下，此之谓也。

　　左右者，诸上见厥阴，左少阴右太阳；见少阴，左太阴右厥阴；

　　见太阴，左少阳右少阴；见少阳，左阳明右太阴；见阳明，左太阳

　　右少阳；见太阳，左厥阴右阳明。所谓面北而命其位，言其见也。

　　此言在上之左右也。诸，犹凡也。所谓左右者，凡见厥阴在上，则少阴在左，太阳在右；见少阴在上，则太阴在左，厥阴在右；见太阴在上，则少阳在左，少阴在右；见少阳在上，则阳明在左，太阴在右；见阳明在上，则太阳在左，少阳在右；见太阳在上，则厥阴在左，阳明在右。天体面南，人见而定其位，所谓面北而命其左右之位，面北而言其在上之见也。

　　帝曰：何谓下？

　　因上而探其下。

　　岐伯曰：厥阴在上，则少阳在下，左阳明右太阴；少阴在上，则阳明在下，左太阳右少

　　阳；太阴在上，则太阳在下，左厥阴右阳明；少阳在上，则厥阴在下，左少阴右太阳；阳

　　明在上，则少阴在下，左太阴右厥阴；太阳在上，则太阴在下，左少阳右少阴。所谓

　　面南而命其位，言其见也。

　　此言在下之左右也。如厥阴司天在上，则少阳在下，少阳之左，阳明也，少阳之右，太阴也。少阴司天在上，则阳明在下，阳明之左，太阳也，阳明之右，少阳也。太阴司天在上，则太阳在下，太阳之左，厥阴也，太阳之右，阳明也。少阳司天在上，则厥阴在下，厥阴之左，少阴也，厥阴之右，太阳也。阳明司天在上，则少阴在下，少阴之左，太阴也，少阴之右，厥阴也。太阳司天在上，则太阴在下，太阴之左，少阳也，太阴之右，少阴也。地体面北，人定其位，所谓面南而命其左右之位，面南而言其在下之见也。左右者，阴阳之道路，此之谓也。

　　上下相遘，寒暑相临，气相得则和，不相得则病。

　　上下相遘，天地之气相交也。寒暑相临，阴阳之气相加也。气相得则和，加临之气，与主时之气，相为生旺则和。不相得则病，加临之气，与主时之气，相为克贼则病。如子午少阴司天，阳明在泉，此主岁之气也。初之气厥阴风木，二之气少阴君火，三之气太阴湿土，四之气少阳相火，五之气阳明燥金，终之气太阳寒水，此主时之气也。如阳明在泉，则阳明之左太阳也。凡加临之客气起于在泉之左气，则太阳寒水加于初之气，厥阴风木加于二之气，少阴君火加于三之气，以次相加，其中与主时之气生旺而相得，克贼而不相得，可意会矣。

　　帝曰：气相得而病者，何也？

　　六气加临，亦有相得而病者，故举以问。

　　岐伯曰：以下临上，不当位也。

　　当去声，后同。

　　六气之中有二火，君火以明而在上，相火以位而在下。如卯酉阳明司天，则少阴在泉，少阴之左太阴也。太阴湿土加于初之气厥阴风木，则少阳相火加于二气之少阴君火，以火加火，其气相得。

　　虽曰相得，以在下之火，加临于上，不当位也。《六微旨大论》曰：君位臣则顺，臣位君则逆，此之谓也。

　　帝曰：动静何如？

　　承上文以下临上之意，而问动静何如，谓天动地静，其加临何如也。

　　岐伯曰：上者右行，下者左行，左右周天，余而复会也。

　　地体常静，承天气而营运。子午少阴司天者，从右行而交于丑未之太阴，则卯酉阳明在下者，从左行而交于辰戌之太阳，是上者右行，下者左行，始于子而终于巳。六期环会，则左右周天，其后复始于午而终于亥，则余而复会也。

　　帝曰：余闻鬼臾区曰：应地者静。今夫子乃言下者左行，不知

　　其所谓也，愿闻何以生之乎？

　　生，犹动也。《天元纪大论》鬼臾区曰，应地之气，静而守位。

　　帝引之以证岐伯下者左行之语，而愿闻地之所以动也。

　　岐伯曰：天地动静，五行迁复，虽鬼臾区其上候而已，犹不能

　　遍明。

　　天地动静，犹言天动地静也。地虽静，而地之五行亦迁移环转，余而复会，故曰五行迁复。前篇鬼臾区曰，臣斯十世。虽鬼臾区其十世以上，止占候其气而已，犹不能遍明其变化流行之理。

　　夫变化之用，天垂象，地成形，七曜纬虚，五行丽地。地者，

　　所以载生成之形类也。虚者，所以列应天之精气也。形精之动，犹

　　根本之与枝叶也，仰观其象，虽远可知也。

　　《易》曰：干道变化，变者化之渐，化者变之成。《易系》曰：在天成象，在地成形。象者，日月星辰之属；形者，山川动植之属。故夫变化之用，天垂象，地成形。天垂象，此七曜所以纬虚，言日月五星，经纬于太虚也。地成行，此五行所以丽地，言天布五行，下丽于地，而生长化收藏也。五行丽地，故地者所以载生成之形类也。七曜纬虚，故虚者所以列应天之精气也。形类精气之动，而形本乎精，是精为根，而形为叶，犹根本之与枝叶也。但仰观其天象，天虽高远，理可知也，知天则知地矣。

　　帝曰：地之为下否乎？

　　否，批，上声。

　　否，闭塞也。地气不升，天气不降，则闭塞不通，故问地之为下否乎？

　　岐伯曰：地为人之下，太虚之中者也。

　　人戴天履地，故地为人之下，天覆于上，环绕地下，地在太虚之中者也。

　　帝曰：冯乎？

　　冯，作凭。

　　凭，根据也。地为太虚之中，其有根据乎？

　　岐伯曰：大气举之也。

　　天清于上，地宣于下，大气举之，则所凭者气也。

　　燥以干之，暑以蒸之，风以动之，湿以润之，寒以坚之，火以

　　温之。故风寒在下，燥热在上，湿气在中，火游行其间。寒暑六入，

　　故令虚而化生也。

　　统言之，则曰大气。析言之，则有燥暑风湿寒火六气，游行出入于地中，而化生万物也。燥暑风湿寒火，在天无形之气也。干蒸动润坚温，在地有形之征也。故风寒之气，在于地下；燥热之气，在于地上，湿土之气，在于地中；火热之气，游行其间。一岁之中，日月营运，一寒一暑。今风湿类乎寒，燥火类乎暑，是寒暑六气入于地中，故令地在太虚之中，而化生万物也。由此而推之于人，肝肾在下，即风寒在下也。肺心在上，即燥热在上也。脾位中央，即湿气在中也。三焦之气游行于上中下，即火游行其间也。人居天地之中，而与天地相参也。

　　故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。

　　此承上文之义而复言之。上文云，燥以干之，故燥胜则地干。暑以蒸之，故暑胜则地热，惟蒸也，故热。

　　风以动之，故风胜则地动。湿以润之，故湿胜则地泥，惟润也，故泥。寒以坚之，故寒胜则地裂。裂，坚之极也。火以温之，故火胜则地固。固，牢实也。润则泥，温则固，理当然也。

　　帝曰：天地之气，何以候之？

　　天地之气，何以候之于人。

　　岐伯曰：天地之气，胜复之作，不形于诊也。《脉法》曰：天

　　地之变，无以脉诊，此之谓也。

　　天地之气，五运六气也。胜复之作，淫胜郁复也。运气之变，发为民病，非诊候之可知也。故诊脉之法曰：天地之变，无以脉诊。即此天地之气，胜复之作，不形于诊之谓也。

　　帝曰：间气何如？

　　间，去声。

　　岐伯曰：随气所在，期于左右。

　　司天左右之气，在泉左右之气，谓之间气。如少阴司天，则左太阴右厥阴，谓之间气，而居乎上。

　　阳明在泉，则左太阳右少阳，谓之间气，而居乎下。是随司天在泉之气，而期于左右也。

　　帝曰：期之奈何？

　　期于左右，何以验之：故问期之奈何。

　　岐伯曰：从其气则和，违其气则病。

　　从，同也。违，逆也。从其气者，岁中主时之气，与加临之间气相同，如初之气厥阴风木，而丑未之岁，厥阴风木加于初气，是从其气也。从则阴阳相合，故和。违其气者，主时之气，与加临之气相逆，如初之气，厥阴风木，而卯酉之岁，太阴湿土加于初气，木刑其土，是违其气也。违则加临受制，故病。

　　不当其位者病。

　　不当其位，即上文云，以下临上，不当位也。如卯酉之岁，太阴湿土加于初气之厥阴风木，则少阳相火加于二气之少阴君火，以下临上，不当其位，故病。

　　迭移其位者病。

　　迭，代也。间气加临其主时正位之气，代为移易，间气乘主，非其时而有其气，故病。

　　失守其位者危。

　　失守其位者，非其主气之时而乘侮之，虚其本位而失守也。如初气厥阴风木，燥金之气乘所不胜而侮之，则金失守其位，至阳明燥金主气之时，不能自旺故危。危，无以自立也。

　　尺寸反者死。

