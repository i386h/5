<!-- { "loadSidebar": true } -->
　　此阴阳更胜之变，病之形能也。

　　寒病而至于冬，则阴气更胜，热病而至于夏，则阳气更胜，故曰此阴阳更胜之变。或能冬而不能夏，或能夏而不能冬，故曰病之形能也。是阴阳不可偏胜，偏胜则病也。

　　帝曰：调此二者奈何？

　　承阴阳偏胜之意，复问调此二者奈何？

　　岐伯曰：能知七损八益，则二者可调，不知用此，则早衰之节也。

　　阴阳二气本于天真，能知天真之七损八益，则阴阳二者可调。七损者，女子以七为纪，月事贵乎时下，故曰损；八益者，男子以八为纪，精气贵乎充满，故曰益。知七损八益，则阴平阳秘，故二者可调，不知用此损益之法，而调治之，则早衰之节也，节，犹候也。

　　年四十，而阴气自半也，起居衰矣。年五十，体重耳目不聪明矣。年六十，阴痿，气大衰，九

　　窍不利，下虚上实，涕泣俱出矣。故曰：知之则强，不知则老。

　　试举早衰之节而略言之，年四十而阴精之气，自失其半也，故起居衰矣，年五十，体重，则耳目不聪明矣，年六十，阴痿，则气大衰，九窍不利，下虚上实，涕泣俱出矣。故曰：知之则强。能知七损八益，则身强。不知则老，不知七损八益，则身老也。

　　故同出而名异耳。

　　同出于斯世之中，而强老之名则异耳。

　　智者察同，愚者察异，愚者不足，智者有余。有余则耳目聪明，身体轻强，老者复壮，壮者益治。

　　察同者，于同年未衰之日，而省察之。智者之事也。察异者，于强老各异之日而省察之，愚者之事也。愚者察异，故愚者不足，智者察同，故智者有余。有余，则年五十体重，耳目不聪明者，今则耳目聪明，而身体轻强。年六十，阴痿，气大衰者，今则老者复壮，年四十而阴气自半者，今则壮者益治矣。

　　是以圣人为无为之事，乐恬 之能，从欲快志于虚无之守，故

　　寿命无穷，与天地终，此圣人之治身也。

　　圣人治世，本无为而有为，恬 虚无，体同于天，故能论理人形，列别脏腑，端络经脉，会通六合，而如帝之所问也。此言阴阳秉在天之神，而应象无方、惟圣人能取法而调治之。

　　天不足西北，故西北方，阴也，而人右耳目不如左明也。地不

　　满东南，故东南方，阳也，而人左手足不如右强也。

　　圣人寿命与天地终，则人之形体即天地之形体也。天为阳，人身耳目为阳，天不足于西北，是阳体不足于阴方，故西北方，阴也，人身右为西北，而人右耳目，不如左耳目之明也。地为阴，人身手足为阴，地不满东南，是阴体而不足于阳方，故东南方，阳也，人身左为东南，而人左手足，不如右手足之强也。

　　帝曰：何以然？

　　何以在左则耳目明，而手足不强，在右则手足强，而耳目不明。

　　岐伯曰：东方，阳也。阳者，其精并于上，并于上，则上明而下虚。故使耳目聪明而

　　手足不便也，西方，阴也。阴者，其精并于下，并于下则下盛而上虚，故其耳目不聪明，而手足便也。

　　便，平声。人身南面而立，左东右西，左者乃东方阳也，阳者，其精并于上，并于上则上明而下虚，故使左耳目聪明，而左手足不便也，右者乃西方阴也，阴者，其精并于下，并于下，则下盛而上虚，故其右耳目不聪明，而右手足强便也。

　　故俱感于邪，其在上，则右甚，在下则左甚，此天地阴阳所不能全也，故邪居之。

　　一身形气，俱感于邪，其病在上，则上为阳，而右虚，故右甚，右甚即阳体而不足于阴方之义，其病在下，则下为阴，而左虚，故左甚，左甚即阴体而不足于阳方之义，此天地阴阳之所不能全，而人身有左右阴阳之不足也，故邪居之。

　　故天有精，地有形，天有八纪，地有五里，故能为万物之父母。清阳上天，浊阴归地，

　　是故天地之动静，神明为之纲纪。故能以生长收藏，终而复始。

　　里，理通。人身应天地者，以天地为万物之父母，而神明之所主也。精，精华也，故天有精。形，形体也，故地有形。八纪，春夏秋冬，二分二至，八节之大纪也，故天有八纪。五里，东南西北中，五方之道理也，故地有五里。既有精，有形，复有纪，有里，故能为万物之父母。清阳上天，天有精也，浊阴归地，地有形也，动者天之纪，静者地之理，是故天地之动静，皆神明之纲纪，故能以生长收藏，终而复始，所以能为万物之父母也。

　　惟贤人上配天，以养头，下象地，以养足，中傍人事，以养五脏。

　　圣人为无为之事，乐恬 之能，以欲快志于虚无之守，惟贤人则上配天，以养头，下象地，以养足，中傍人事，以养五脏，盖圣人无为以合天地，贤人则有为以合天地也。

　　天气通于肺。

　　人身配天象地，而天地之气亦通于人，肺位居高，主周身之气，而天气与之相通。

　　地气通于嗌。

　　嗌，咽嗌也。嗌受水谷，下接胃口，而地气与之相通。

　　风气通于肝。

　　肝属木，其气风，故风动之气，与之相通。

　　雷气通于心。

　　心属火，火炎上，故雷气与之相通。

　　谷气通于脾。

　　脾土之气，灌于四旁，故四旁空谷之气，与之相通。

　　雨气通于肾。

　　雨气即水气，肾寒主水，故雨水之气与之相通。

　　六经为川。

　　三阴之经主五脏，三阳之经主六腑，六经为川者，三阴三阳之六经，如川之流而脉络贯通也。

　　肠胃为海。

　　人籍后天水谷以生，肠胃受盛水谷，如海之大，而众流所归也。

　　九窍为水注之气。

　　清阳出上窍，浊阴出下窍，耳目鼻口，前后阴，皆有水津以贯注，故九窍为水注之气。

　　以天地为之阴阳，阳之汗，以天地之雨名之，阳之气，以天地之疾风名之。暴气象雷，逆气象阳。

　　五脏六经，肠胃九窍，上合天地，有阴有阳，皆以天地为之阴阳，故人身阳气宣发之汗，可以天地之雨名之，人身阳热营运之气，可以天地之疾风名之，其一时忿怒之暴气，可以象雷鸣之鼓击，其暴气未平之逆气，可以象阳火之亢热。

　　故治不法天之纪，不用地之理，则灾害至矣。

　　天地之阴阳，即人身之阴阳也，人身之阴阳，即天地之阴阳也。故治身而不法天之八纪，不用地之五里，则灾害至矣。

　　故邪风之至，疾如风雨。

　　灾害之至，将于瞬息，故邪风之至于人身而发病，则疾如风雨。

　　故善治者，治皮毛。

　　邪之中人，始伤皮毛，故善治者治皮毛。

　　其次治肌肤。

　　留而不去，则入于肌肤，故其次治肌肤。

　　其次治筋脉。

　　留而不去，则入于筋脉，故其次治筋脉。

　　其次治六腑。

　　留而不去，则入于腑，故其次治六腑。

　　其次治五脏。治五脏者，半死半生也。

　　留而不去，则入于脏，故其次治五脏，治及五脏，则半死半生，可不慎欤。

　　故天之邪气，感则害人五脏，水谷之寒热，感则害于六腑，地之湿气，感则害皮肉筋脉。

　　上文皮肌筋脉腑脏之病，有因于天者，有因于地者，有因于人者，故天之邪气，感于人身，则害人五脏。邪气，风寒暑湿燥火也。人之水谷之寒热，感于人身，则害六腑。水谷寒热，饮食失宜，或寒或热也。

　　地之湿气，感于人身，则害皮肉筋脉，因于湿者，下先受之，故曰地之湿气。

　　故善用针者，从阴引阳，从阳引阴，以右治左，以左治右，以

　　我知彼，以表知里，以观过与不及之理，见微得过，用之不殆。

　　承上文感害之意而言，故善用针以治之者，知阳病必行于阴也，当从阴以引之，而出于阳。知阴病必行于阳也，当从阳以引之，而离于阴。以右治左，以左治右，缪刺之法也。以我知彼，以我之神，会彼之神也。以表知里，视其表阳，知其里阴也。以观过与不及之理，言以我知彼，以表知里，所以观其太过与不及之理，而为用针之法也。故必见微得过，过，失也，病始于微萌，而得其过失之所在，然后用针以治之，而不至于危殆也。

　　善诊者，察色按脉，先别阴阳，审清浊，而知部分，视喘息，听音声，而知所苦，观权衡规矩，

　　而知病所主，按尺寸，观浮沉滑

　　涩，而知病所生，以治无过，以诊则不失矣。

　　分，去声。未针之先，必以脉诊，故善诊者，察色脉，别阴阳，审色之清浊，而知面王之部分，视气之喘息，听言之音声，而知脏腑之所苦，观权衡规矩，脉应四时，而知病之所主，按下尺上寸，以观三部之浮沉滑涩，而知病之所生，能如是也，以之施治，则无过愆，以之为诊，则不失矣。

　　故曰：病之始起也，可刺而已，其盛可待衰而已，故因其轻而扬之，因其重而减之，因其衰而彰之。

　　言病之始起也，可刺之而已其病。方其盛也，可待其自衰，乃刺之，而已其病。故因其病轻之时，而发扬之，乃始起刺已之意也，因其盛重之时，而衰减之，乃其盛待衰之意也，因其衰减而彰明之，乃衰而刺已之意也，此善诊而为刺之之法也。

　　形不足者，温之以气，精不足者，补之以味。

　　不行刺法，但以气味之药治之，凡形体不足，而羸瘦者，当以阳分之气药温之，阳气为能外达也；阴精不足而虚弱者，当以阴分之味药补之，阴味为能内滋也。

　　其高者，因而越之。

　　可吐而已。

　　其下者，引而竭之。

　　可下而已。

　　中满者，泻之于内。

　　可消而已。

　　其有邪者，渍形以为汗，其在皮者，汗而发之。

　　其有邪者，邪从汗解，故当渍形以为汗，申明渍形为汗，乃其邪病之在皮者，是可汗而发之也。

　　其 悍者，按而收之。

　　病气 悍，是当按收，恐正气之并脱也。

　　其实者，散而泻之。

　　病气内实，是宜散泻，恐邪气之过实也。

　　审其阴阳，以别柔刚，阳病治阴，阴病治阳，定其血气，各守其乡，血实，宜决之，气虚，宜掣引之。

　　掣作掣导也。凡此施治之法，当审其阴阳，以别柔刚，阴阳者，天地之道也，柔刚者，干刚坤柔，亦天地之道也，阳盛则阴虚，故阳病当治其阴，阴盛则阳虚，故阴病当治其阳。定其血气，定其病之在血在气也。各守其乡，血病勿使伤气，气病勿使伤血也。血实宜决之，勿使伤气矣，气虚宜掣引之，勿使伤血矣。此一节，言人身之阴阳形体，而应象于天地，是当法天地之阴阳，以为延医之善也。

　　卷之一

