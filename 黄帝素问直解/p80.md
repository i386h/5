<!-- { "loadSidebar": true } -->
　　岐伯曰：气有胜复，胜复之作，有德有化，有用有变，变则邪气居之。

　　始则有余而胜，既则不足而受复，是一气之中有胜复之不同，而胜复之作，中有生物之德，有柔和之化，有操守之用，有灾眚之变。德化，用气之正也，变则邪气居之，以明六气之有间也。

　　帝曰：何谓邪乎？

　　变则邪气居之，故问何谓邪乎。

　　岐伯曰：夫物之生从于化，物之极由乎变，变化之相薄，成败

　　之所由也。故气有往复；用有迟速，四者之有，而化而变，风之来也。

　　万物由化而生，故物之生从于化。万物至变则已极，故物之极由乎变。变者，物之已败，化者，物之将成，是变化之相薄，乃成败之所由也。故天地变化之气，有往有复，而往复之用，有迟有速，经复迟速，四者之有，则万物从之而化，从之而变，变则邪气居之，此风之所由来也，以明风气之为邪。

　　帝曰：迟速往复，风所由生，而化而变，故因盛衰之变耳。成败倚伏游乎中何也？

　　承岐伯之言而复问也。谓迟者气之衰，速者气之盛，往者气之衰，复者气之盛，变者气之已衰，化者气之将盛。如迟速往复，则风所由生，而化而变，其故乃因盛衰之变耳。又云，成败之所由。

　　则成败之所以倚伏，而游行乎中者何也？

　　岐伯曰：成败倚伏生乎动，动而不已，则变作矣。

　　动者生之机，动而不已，则变之兆。故成败之所以倚伏者，生乎气机之动，动而不已，则变作矣。

　　《中庸》云：动则变。此之谓也。

　　帝曰：有期乎？

　　伯云，动而不已。帝问其动有止息之期乎？

　　岐伯曰：不生不化，静之期也。

　　动者，无息之谓。有生有化，动无止期，惟不生不化，则止息之期也。静，止也，息也。

　　帝曰：不生化乎？

　　万物资始资生，可以不生化乎？

　　岐伯曰：出入废则神机化灭，升降息则气立弧危。故非出入，则无以生长壮老已；非

　　升降，则无以生长化收藏。是以升降出入，无器不有。故器者生化之宇，器散则分之，生化息

　　矣。故无不出入，无不升降。化有小大，期有近远，四者之有，而贵常守，反常

　　则灾害至矣。故曰：无形无患。此之谓也。

　　长，上声。藏，如字。

　　《五常政大论》云：根于中者命曰神机，神去则机息；根于外者命曰气立，气止则化绝，不生化者，犹之出入废则神机化灭，升降息则气立孤危，而天地或几乎崩坠矣。出入者，往来无穷之义，故非出入，则天下之动物无以生长壮老已。升降者，上下无方之义，故非升降，则天下之植物无以生长化收藏。凡有形者，谓之器。人与万物生于天地之中，皆属有形，均谓之器。是以升降出入，无器不有。故器者生化之宇，宇犹居也。聚则成器，器散则分之，分之者，阳归于天，阴归于地，分之则生化息矣。故万物无不有此出入，无不有此升降，但其中生化有小大，死期有远近。如朝菌晦朔，蝼蛄春秋，此化之小，期之近者也。 灵大椿，千百岁为春，千百岁为秋，此化之大，期之远者也。小大近远，四者之有，而贵常守，常守则生，反常失守则灾害至，而不能生矣。凡属有形，必患其败，故曰无形无患，即此不生化之谓也。

　　故曰成语未详其处。

　　帝曰：善。有不生不化乎？

　　生化之理既明，帝故善之。苍天无形无患，有不生不化者乎？

　　岐伯曰：悉乎哉问也！与道协议，惟真人也。

　　不生不化，与道协议，惟真人其能之。首篇云：上古有真人者，提挈天地，把握阴阳，寿敝天地，无有终时，此其道生。其斯之谓欤！

　　帝曰：善。

　　真人与道协议，是无形无患，帝故善之。

　　此一节，言人在天地之中，有变化之用，真人体同天地，无庸变化也。

　　卷之六

　　气交变大论第七十一篇

　　上编云，气交之分，人气从之。此承上编气交之意，而为气交变大论，以明气运之太过不及，四时之德化政令，星象之吉凶善恶，有常有变，征应于人，藏之灵室，命曰《气交变大论》。

　　黄帝问曰：五运更治，上应天期，阴阳往复，寒暑迎随，真邪相薄，内外分离，六经波

　　荡，五气倾移，太过不及，专胜兼并，愿言其始，而有常名，可得闻乎？

　　更，平声。

　　五运，五行也。期，一岁也。一岁之中，五行各主其时，故曰五运更治。上应天期，春夏为阳，秋冬为阴，日月营运，一寒一暑，故曰阴阳往复，寒暑迎随。若真邪相薄，则内外分离，相薄分离，则六经波荡，五气倾移，波荡倾移，其中有太过不及之气。太过则专胜，不及则兼并。欲究其终，必言其始，欲明其变，必悉其常。此帝举以为问。

　　岐伯稽首再拜对曰：昭乎哉问也！是明道也。此上帝所贵，先师传之，臣虽不敏，往闻其旨。

　　五运上应天期，以及阴阳寒暑，始终常变，是明道也。道者，上帝所贵，先师传之，故往昔曾闻其旨。

　　帝曰：余闻得其人不教，是谓失道，传非其人，慢泄天宝。余诚菲德，未足以受至道。然

　　而众子哀其不终，愿夫子保于无穷，流于无极，余司其事，则而行之奈何？

　　欲岐伯尽言传于后世，无有穷极也。

　　岐伯曰：请遂言之也。《上经》曰：夫道者，上知天文，下知

　　地理，中知人事，可以长久。此之谓也。

　　《上经》，《着至教论》也。《着至教论》，帝语雷公曰：而道上知天文，下知地理，中知人事，可以长久。岐伯引之以明往闻其旨，此之谓也。

　　帝曰：何谓也？

　　天文地理人事，帝欲详明其旨，故复问之。

　　岐伯曰：本气位也。位天者，天文也。位地者，地理也。通于

　　人气之变化者，人事也。故太过者先天，不及者后天，所谓治化而人应之也。

　　气位，六气主岁之位。六气位天，六气位地，人居气位之中，故曰本气位也。三阳三阴位乎天者，即天文也。三阳三阴位乎地者，即地理也。以六气之位，通于人气之变化者，即人事也。未当位而气先至，是气之太过，故太过者先天。已当位而气未至，是气之不及，故不及者后天。先天后天，所谓主治之气化，而人应之，以为气之变化也。

　　帝曰，五运之化，太过何如？

　　上文太过者先天，不及者后天，帝先问五运气化之太过。

　　岐伯曰：岁木太过，风气流行，脾土受邪。民病飧泄食减，体重烦冤，肠鸣腹支满，上应

　　岁星。甚则忽忽善怒，眩冒巅疾。化气不政，生气独治，云物飞动，草木不宁，甚而摇落，反

　　胁痛而吐甚，冲阳绝者死不治，上应太白星。

　　在地为木，在天为风。故岁木太过，则风气流行，其在于人，则脾土受邪，木克土也。民病飧泄，土气虚于下也。食减，土气虚于上也。体重，则土气不和于外。烦冤，则土气不和于内。脾气不通于胃则肠鸣，脾气不行于四肢则腹支满，腹支满，腹满而下连于足也。下文胁支满，胁满而上连于手也。岁木太过，故上应岁星，岁星，木星也。甚则风木太过，自致其病，忽忽善怒，风淫于内，厥阴肝脏病也。弦冒巅疾，风薄于上，厥阴经脉病也。化气，土气也，木盛土衰，故化气不政，政，治也。生气，木气也，木气有余，故生气独治。风气在天，则云物飞动，风气在地，则草木不宁，甚而摇落。风气在人，则反胁痛而吐甚。冲阳，胃脉也，始则化气不政，若木盛土衰，至冲阳脉绝者死不治。侮反受邪，故上应太白星，太白金星也。应太白，金刑木也。此岁木太过，而有气交之变也。

　　岁火太过，炎暑流行，肺金受邪。民病疟，少气咳喘，血溢血泄注下，嗌燥耳聋，中

　　热肩背热，上应荧惑星。甚则胸中痛，胁支满胁痛，膺背肩胛间痛，两臂内痛，身热骨痛

　　而为浸淫。收气不行，长气独明，雨水霜寒，上应辰星。上临少阴少阳，火燔 ，水

　　泉涸，物焦槁，病反谵妄狂越，咳喘息鸣，下甚血溢泄不已，太渊绝者死不治，上应荧惑星。

　　肺金，旧本讹金肺，今改。长，上声，余长仿此。

　　在地为火，在天为暑。故岁火太过，则炎暑流行，其在于人，则肺金受邪，火克金也。民病疟，毫毛伸欠乃作寒热也。少气咳喘，肺气虚也。血溢血泄，气虚不能摄血也。水不上升则注下，注下则津液不濡，故嗌燥耳聋。火不下降则中热，中热则肩背热。岁火太过，故上应荧惑星，荧惑火星也。火炎过甚，自致其病，则胸中痛，胁支满，胁痛，膺背肩胛间痛，两臂内痛，皆心主包络之病也。盖心主包络之脉起于胸中，循胸出胁，入肘下臂故也。身热，火气外浮也。骨痛火浮于外，不温于内也，而为浸淫，言身热久则留注皮络而成浸淫疮也。收气，金气也，火盛金衰，故收气不行。

　　长气，火气也，火气有余故长气独明。有余而往，不足随之，侮反受邪，则雨水霜寒，而上应辰星，辰星水星也。应辰星，水刑火也。少阴君火也，少阳相火也，岁火太过，故上临少阴少阳。火气在天则火燔 ，火气在地则水泉涸，物焦槁，火气在人，则病反谵妄狂越，咳喘息鸣，火气下甚则血溢泄不已。太渊肺俞之穴也，始则收气不行，若火盛金衰至太渊绝者，死不治。火气亢极，上应荧惑星。此岁火太过，而有气交之变也。

　　岁土太过，雨湿流行，肾水受邪。民病腹痛，清厥意不乐，体重烦冤，上应镇星。甚则肌肉

　　萎，足痿不收，行善螈，脚下痛，饮发，中满，食减，四肢不举。变生得位，脏气伏，化

　　气独治之，泉涌河衍，涸泽生鱼，风雨大至，土崩溃，鳞见于陆，病腹满溏泄肠

　　鸣，反下甚而太溪绝者死不治，上应岁星。

　　藏，如字，见，音现，下见同。

