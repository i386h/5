<!-- { "loadSidebar": true } -->
　　火运太过曰赫曦。火主夏长，故是谓蕃茂。少阴之上，君火主之，少阴在下，故阴气内化。君火在上，故阳气外荣。火司夏令，故炎暑施化，万物充盛，故物得以昌。其化长，夏长之气也。其气高，炎热之气也。其政动，火之飞扬也。其令鸣显，火之光焰也。其动炎灼妄扰，火淫于外也。其德喧暑郁蒸，火之温热而不平也。其变炎烈沸腾，火淫而销铄毁伤也。火虽太过，太过而往，不及随之，故火水金三气并主其事。其谷麦豆，其畜羊彘，其果杏栗，火与水也。其色赤白玄，其味苦辛咸，火金水也。其象夏，夏属火也。其经手少阴太阳，手厥阴少阳。盖手少阴主心火，而手太阳小肠为之府。手厥阴主心色，而手少阳三焦为之府。其藏心肺，火与金也。其虫羽鳞，其物脉濡，火与水也。其病笑疟疮疡，血流狂妄，目赤，皆心藏火热之病也。戊辰戊戌岁，太阳寒水司天，谓之上羽，火运太过，上临寒水，则火气以平，故与升明之正征同。火气既平，金不受伤，故其收齐，齐，足也。火主经脉，寒水上临，火气受伤，故其病 ， ，经脉病也。戊子戊午戊寅戊申，君相二火司天，谓之上征，火运太过，司天助之，则金气受伤而收气后也，后，退伏也。火气太过，故暴烈其政，始则火淫，继则水胜，故藏气乃复。时见凝惨，甚则水盛火灭，故雨水霜雹切寒，而邪乃伤心。

　　敦阜之纪，是谓广化，浓德清静，顺长以盈，至阴内实，物化

　　充成，烟埃朦郁，见于浓土，大雨时行，湿气乃用，燥政乃避，其

　　化园，其气丰，其政静，其令周备，其动濡积并 ，其德柔润重

　　淖，其变震惊飘骤崩溃，其谷稷麻，其畜牛犬，其果枣李，其色 

　　玄黄，其味咸酸，其象长夏，其经足太阴阳明，其藏脾肾，其虫 

　　毛，其物肌核，其病腹满，四肢不举，大风迅至，邪伤脾也。

　　重，平声，长夏之长，平声，长命及生气以长之长，俱同。

　　土运太过曰敦阜。土气广浓，万物化成，故是谓广化。土气有余，则浓德清净，顺夏长之气以充盈。土，太阴也，太阴，至阴也，故至阴内实，而物化充成也。烟埃朦郁，谓尘埃烟冒，如云雾之朦郁。见于浓土，见于山陵高阜之上也。云雾上升，则大雨时行，而湿气乃用。湿气用事，故惨政退辟。其化园，土之周遍也。其气丰，土之敦浓也。其政静，土之安静也。其令周备，土之四应也。其动濡积并 ，湿气积 ，土濡滞也。其德柔润重淖，土气濡顺，重复灌溉也。其变震惊飘骤，土淫太过，动而不静也。崩溃，土几堕矣。土虽太过，太过而往，不及随之，故土木水三气并主其事。其谷稷麻，其畜牛犬，其果枣李，土与木也。其色 玄苍，其味甘咸酸，土水木也。其象长夏，长夏属土也。其经足太阴阳明，盖足太阴主脾土，而阳明胃为之府。其藏脾肾，土与水也。其虫毛，其物肌核，土与木也。其病腹满，四肢不举，皆脾病也。始则土淫，继则木胜，故大风迅至，木盛上衰，而邪乃伤脾。

　　坚成之纪，是谓收引，天气洁，地气明，阳气随阴治化，燥行其政，物以司成，

　　收气繁布，化洽不终，其化成，其气削，其政肃，其令锐切，其动暴折疡疰，其德雾露萧瑟，

　　其变肃杀凋零，其谷稻黍，其畜鸡马，其果桃杏，其色白青丹，其味辛酸苦，其象

　　秋，其经手太阴阳明，其藏肺肝，其虫介羽，其物壳络，其病喘

　　喝，胸凭仰息，上征与正商同，其生齐，其病咳，政暴变，则名木

　　不荣，柔脆焦首，长气斯救，大火流，炎烁且至，蔓将槁，邪伤脾也。

　　金运太过曰坚成。金主秋收，故是谓收引。秋时天气清洁，天气清洁，则地气光明。夏为阳，秋为阴，至秋则阳热之气，随阴治化。金在天为燥，故燥行其政。夏长秋成，故物以司成。金气太过，故秋收之气繁盛舒布，至夏长之气化洽不终。化洽者，化气洽于万物。秋气早至，故化洽不终。其化成，秋之收成也。其气削，金之削物也。其政肃，金之清肃也。其令锐切，金之刚劲也。其动暴折疡疰，金之刑辟也。其德雾露萧瑟，金之柔润也。其变肃杀凋零，金之清锐也。金虽太过，太过而往，不及随之。故金火木三气，并主其事。其谷稻黍，其畜鸡马，其果桃杏，金与火也。其色白青丹，其味辛酸苦，金木火也。其象秋，秋属金也，其经手太阴阳明，盖手太阴主肺金，而手阳明大肠为之府也。其脏肺肝，金与木也。其虫介羽，其物壳络，金与火也。其病喘喝，胸凭仰息，皆肺病也。金气太过，当庚子庚午庚寅庚申之岁，上见少阴少阳司天，谓之上征，金太过而火司天，则金气自平，故与正商同。木主生，金气已平，故其生齐，齐者，逐其生也。其病咳，肺病也。金气太过，暴变其政，则坚刚之名木不荣。柔脆之草类焦首，始则金淫，继则火胜，火主夏长，故长气斯救，救，犹复也。长气斯救，则大火以流，大火流，则炎烁且至，藤蔓将槁，金受火刑，邪伤肺也。

　　流衍之纪，是谓封藏。寒司物化，天地严凝，藏政以布，长令不

　　扬，其化凛，其气坚，其政谧，其令流注，其动漂泄沃涌，其德凝

　　惨寒 ，其变冰雪霜雹，其谷豆稷，其畜彘牛，其果栗枣，其色黑

　　丹 ，其味咸苦甘，其象冬，其经足少阴太阳，其藏肾心，其虫鳞 ，其物濡满，其病

　　胀，上羽，而长气不化也。政过，则化气大举，而埃昏气交，大雨时降，邪伤肾也。

　　首二藏，如字。水运太过曰流衍，水主冬令，气机闭密，故是谓封藏。水在天为寒，故寒司物化，而天地严凝，冬令之藏政以布，则水胜其火，故长令不扬。其化凛，水之凛冽也。其气坚，水之坚凝也。其政谧，水之安静也。其令流注，水之滋灌也。其动漂泄沃涌，水之泛溢也。其德凝惨寒 ，水之聚而能散也。 ，雪飞貌。其变冰雪霜雹，水淫太过，转柔为刚也。水虽太过。太过而往，不及随之，故水土火三气，并主其事。其畜彘牛，其果栗枣，水与土也。其色黑丹 ，其味咸苦甘，水火土也。

　　其象冬，冬属水也，其经足少阴太阳，盖足少阴主肾水，而足太阳膀胱为之府。其脏肾心，水与火也，其虫鳞，其物濡满，水与土也。其病胀，脾土之病也。水运太过，当丙辰丙戌之岁，太阳寒水上临，谓之上羽，水太过而水上临，则长气不能施化。长气，火气也。水政太过，始则水淫，继则土胜，故化气大举，而埃昏气交，埃昏气交，地气上升也，地气上升，故大雨时降，土气有余，则邪伤肾也。

　　故曰：不恒其德，则所胜来复。政恒其理，则所胜同化。此之谓也。

　　暴烈其政，不务其德，是不恒其德也。化气政令，是政恒其理也。承上文意而总结之。言不恒其德，则所胜来复，如木之收气复，火之藏气乃复，土之大风至，金之大火流，水之化气大举者是也。政恒其理，则所胜同化，如谷畜果虫，皆胜气同化，五色五味，则兼三气者是也。即此岁运太过不及，而有淫复之谓也。

　　此一节论五行平气，并不及太过之政也。

　　帝曰：天不足西北，左寒而右凉，地不满东南，右热而左温，其故何也？

　　承上文五运太过不及之意，问天地四方亦有太过不及也。天为阳，阳气温热，地为阴，阴气寒凉。天不足西北，则西北方之阳气少，故左右寒凉。地不满东南，则东南方之阴气少，故左右温热，所以不足不满者，其故何也？

　　岐伯曰：阴阳之气，高下之理，太少之异也。东南方，阳也，

　　阳者，其精降于下，故右热而左温。西北方，阴也，阴者，其精奉

　　于上，故左寒而右凉。是以地有高下，气有温凉，高者气寒，下者

　　气热，故适寒凉者胀，之温热者疮，下之则胀已，汗之则疮已，此腠理开闭之常，太少之异耳。

　　太，有余也。少，不足也。天不足西北，地不满东南，乃阴阳之天气，高下之地理，其中有太少之异也。东南为阳，故东南方阳也，阳者，阳气有余，其阴精之气，则降于下，阴精下降，阳气有余，故右热而左温。西北为阴，故西北方阴也，阴者，阴气有余，阴精之气奉于上，阴精上奉，阳气不足，故左寒而右凉。又西北地高，东南地下，西北地凉，东南地温，是以地有高下，气有温凉。

　　温，犹热也，凉，犹寒也。故高者气寒，下者气热。适，往也，故往西北寒凉之方者，阴气有余，则病胀。

　　之，亦往也，往东南温热之方者，阳气有余，则生疮，下之者，天气下降之意，阴寒而得阳热，则胀已。汗之者，地气上升之意，阳热而得阴液，则疮已。西北寒凉，腠理多闭少开，东南温热，腠理多开少闭。故曰此腠理开闭之常，其中有太少之异耳。

　　帝曰：其于寿夭何如？

　　阴阳高下，其中有太少之异，则太为有余，有余则寿，少为不足，不足夭则，故问其于寿夭何如。

　　岐伯曰：阴精所奉，其人寿，阳精所降，其人夭。

　　西北方阴也，其精奉于上，东南方阳也，其精降于下。故阴精所奉之方，其人寿，阳精所降之方，其人夭，是西北寿而东南夭也。

　　帝曰：善。其病也，治之奈何？

　　阴精所奉之方，其人寿，阳精所降之方，其人夭，是以西北病少，东南病多，帝故善之而探治病之法也。

　　岐伯曰：西北之气，散而寒之，东南之气收而温之，所谓同病

　　异治也。故曰气寒气凉，治以寒凉，行水渍之。气温气热，治之温

　　热，强其内守，必同其气，可使平也，假者反之。

　　西北腠理常闭，其气有余，故治西北之病气，当散而寒之。东南腠理常开，其气不足，故治东南之病气，当收而温之。一散一收，一寒一温，所谓同病异治也。西北之人，外虽寒闭，内则有余而热。东南之人，外虽温开，内则不足而寒。故曰西北气寒气凉，复当治以寒凉，行水渍之，以开其闭，此散而寒之之法也。东南气温气热，复当治以温热，强其内守，必内外和同其气，然后可使平也。此收而温之之法也。如西北之人，外寒凉而内不热，亦当治以温热，东南之人，外温热而内不寒，亦当治以寒凉，故曰假者反之。

　　帝曰：善。一州之气，生化寿夭不同，其故何也？

　　西北之气，外寒凉而内有余，东南之气，外温热而内不足。假者反之，则西北寒凉，其内亦有不足。东南温热，其内亦有有余，帝故善之，复问一州之气，亦有生化寿夭之不同，不必东南西北之殊，其故何也。

　　岐伯曰：高下之理，地势使然也。崇高，则阴气治之，污下，

