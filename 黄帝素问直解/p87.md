<!-- { "loadSidebar": true } -->
　　则阳气治之。阳胜者，先天，阴胜者，后天，此地理之常，生化之道也。

　　一州之中，亦有四方高下之理，乃地势使然也。地势崇高，则阴气治之，地势污下，则阳气治之。

　　阳气治之而阳胜者，四时之气常先天。阴气治之而阴胜者，四时之气常后天。先天，则生化早，后天，则生化迟，此地理阴阳高下之常，而有生化迟早之道也。

　　帝曰：其有寿夭乎？

　　帝问生化寿夭，故复问生化之中，其有寿夭乎？

　　岐伯曰：高者其气寿，下者其气夭。地之小大异也。小者小异，大者大异，故治病

　　者，必明天道地理，阴阳更胜，气之先后，人之寿夭，生化之期，乃可以知人之形气矣。

　　更，平声。地高者，阴气治之，阴精所奉，其人寿，故高者，其气寿。地下者，阳气治之，阳精所降，其人夭，故下者其气夭。高则气大，下则气小，高者下者，乃地之小大异也。略高略下，高下之小者，其寿夭小异。极高极下，高下之大者，其寿夭大异。故治病者，必明上天之道，下地之理，其中有阴阳之更胜，有时气之先后，以此决人之寿夭，及生化之期，乃可以知人之形气矣。《灵枢》寿夭篇云：形与气相任则寿，不相任则夭。立形定气，而视寿夭者是也。

　　帝曰：善。其岁有不病，而藏气不应不用者，何也？

　　生化寿夭之理既明，帝故善之。谓西北东南，同病异治，其终岁有不病，而人身脏气，不应阴阳之气，不用高下之理，则无有太少之异者，其故何也？

　　岐伯曰：天气制之，气有所从也。

　　制，犹御也。岁有不病，而脏气不应不用者，乃司天之气御于上，天气合于人身，气有所从，故不病也。

　　帝曰：愿卒闻之。

　　天气制之，气有所从之道，愿尽闻之。

　　岐伯曰：少阳司天，火气下临，肺气上从，白起金用，草木眚，

　　火见燔 ，革金且耗。大暑以行，咳嚏鼽衄，鼻窒口疡，寒热 肿，

　　风行于地，尘沙飞扬，心痛，胃脘痛，厥逆，膈不通，其主暴速。

　　凡寅申之岁，少阳司天。少阳，相火也，故火气下临，司天之气，制于人身，人受其制，故肺气上从。肺色白而属金，故白起金用。白起金用，则草木乃眚，金刑木也，火见燔 ，少阳之气也，革金且耗，金受火刑，则金变革而虚耗也。火气盛，故大暑以行，咳嚏鼽衄鼻窒，肺病也。口疡寒热 肿，火病也，少阳司天，则厥阴在泉。厥阴，风气也，故风行于地。风行于地，则尘沙飞扬。厥阴经脉属心包，故心痛。胃络上通心包，故胃脘痛，心痛，胃脘痛，则阴阳之气不相顺接，故厥逆而膈不通。风气急疾，故其主暴速，有司天，则有在泉，故并论之。

　　阳明司天，燥气下临，肝气上从，苍起木用而立，土乃眚。凄

　　沧数至，木伐草萎，胁痛目赤，掉振鼓栗，筋痿不能久立。暴热

　　至，土乃暑，阳气郁发，小便变，寒热如疟，甚则心痛。火行于槁，流水不冰，蛰乃见。

　　数，音朔，下同。凡卯酉之岁，阳明司天，阳明，燥金也，故燥气下临。司天之气，制于人身，人受其制，故肝气上从。肝色苍而属木，故苍起木用而立。苍起木用，则土乃眚，木刑土也。凄沧数至，金气胜也。木伐草萎，金刑木也，胁痛目赤，肝木病也。掉振鼓栗，肝虚病也，筋痿不能久立，肝主筋也。阳明司天，则少阴在泉，少阴，热气也，故暴热至。暴热至，则土乃暑，而阳气郁发，热入于内，则小便变，热行于外，则寒热如疟，甚则热气自伤而心痛。客气加临，则君火加于六气，故火气行于草木枯槁之时，致冬令流水不冰，蛰虫乃见而不藏。

　　太阳司天，寒气下临，心气上从，而火且明，丹起，金乃眚，寒清时举，胜则水冰，

　　火气高明，心热烦，嗌干善渴，鼽嚏喜悲，数欠，热气妄行，寒乃复，霜不时降，善忘，甚则心

　　痛，土乃润，水丰衍，寒客至，沉阴化，湿气变物，水饮内 ，中满不食，皮 肉

　　苛，筋脉不利，甚则 肿，身后痈。

　　，音群。凡辰戌之岁，太阳司天，太阳，寒水也，故寒气下临。司天之气，制于人身，人受其制，故心气上从。心属火，其色丹，而今火且明，丹起。火明丹起，则金乃眚，火刑金也。寒清时举，胜则水冰，司天之气也。火气高明，上从之气也。心热烦，嗌干善渴，火病也。鼽嚏喜悲，火刑金也。

　　数欠，阴阳相引也。始病热气妄行，既则寒乃复，复则寒气盛，故霜不时降。心火虚，故善忘，甚则心痛。太阳司天，则太阴在泉，太阴，湿气也，故土乃润。湿者水之类，故水丰衍。水湿则寒，故寒客至，寒湿为阴，其性下沉而属土，故沉阴化，而湿气变物。湿气变物，则水饮内搐，致民病中满不食。

　　，痹也，苛，不安也，皮痹而肉不安，则筋脉亦不利，甚则 肿。上文少阳司天，寒热 肿，因于热也，此太阴 肿，因于寒也。身后痈，谓痈发于背，不能上承太阳，盖太阳分部于背也。

　　厥阴司天，风气下临，脾气上从，而土且隆，黄起，水乃眚。

　　土用革，体重，肌肉萎，食减口爽，风行太虚，云物摇动，目转耳

　　鸣，火纵其暴，地乃暑，大热消烁，赤沃下，蛰虫数见，流水不冰，其发机速。

　　凡巳亥之岁，厥阴司天，厥阴，风气也，故风气下临。司天之气，制于人身，人受其制，故脾气上从。

　　脾属土，其色黄，而今土且隆，黄起，上隆黄起，则水乃眚，土刑水也。风木气盛，故土用革，革，变革也。体重肌肉萎，脾病也；食减口爽，言所食减少，则口中乃爽，以明饱食，则口中不和，亦脾病也。风气在上，则风行太虚，云物摇动。其在于人，则目转耳鸣。厥阴司天，则少阳在泉。少阳，火气也，故火纵其暴，而地乃暑，暑，犹热也，地暑，则大热消烁，津液受热，则赤沃下。火气主开，故蛰虫数见，火性温热，故流水不冰，火体急暴，故其发机速。

　　少阴司天，热气下临，肺气上从，白起金用，草木眚，喘呕寒

　　热，嚏，鼽衄鼻窒，大暑流行，甚则疮疡燔灼，金烁石流，地乃燥

　　清，凄沧数至，胁痛，善太息，肃杀行，草木变。

　　凡子午之岁，少阴司天。少阴，君火也，故热气下临。司天之气，制于人身，人受其制，故肺气上从。

　　白起金用，草木眚，与少阳司天之气同，亦金气从火，金刑木也。喘呕寒热，嚏，鼽衄鼻窒，亦肺病也。大暑流行，热气盛也。甚则疮疡燔灼，金烁石流，如焚如焰也。少阴司天，则阳明在泉，阳明者，金也，其气燥而清，故地乃燥清。燥清则凄沧数至，金刑其木，故胁痛而肝病，善太息而胆病，且肃杀行而草木变。

　　太阴司天，湿气下临，肾气上从，黑起水变，埃冒云雨，胸中不利，阴痿，气大衰，而不起

　　不用，当其时，反腰 痛，动转不便也。厥逆，地乃藏阴，大寒且至，蛰虫早附。心下痞

　　痛，地缝冰坚，少腹痛，时害于食，乘金则止，水增，味乃咸，行水减也。

　　便平声，藏如字，痞，批上声。凡丑未之岁，太阴司天，太阴，湿气也，故湿气下临。司天之气，制于人身，人受其制，故肾气上从。肾色黑，属水，故黑起水变。黑起，则尘埃如冒，水变，则云雨。水制其火，则胸中不利，阴痿，阴，前阴也，阴痿，则气大衰，而生阳之气，不起不用。当黑起水变时，不但水受其眚，反腰 痛，动转不便也。腰 痛，则肾精虚，肾精虚，则动转不便，此阴阳之气不相交接，故曰厥逆。

　　太阴司天，则太阳在泉，太阳，寒水也，故地乃藏阴，大寒且至，寒气早，故蛰虫早附。火气虚，故心下痞痛。寒水凝结，则地裂冰坚。寒水之气逆于下，则少腹痛；寒水之气留于中，则时害于食；寒水之气，上乘肺金，则水天一气，旋转营运，故乘金，则痛止。乘金则金生其水，故水增，味乃咸。水增味咸，当行其水，则水减，而寒气乃平也。凡此司天在泉，三阳三阴，皆天气制于上，气有所从而如是也。

　　帝曰：岁有胎孕不育，治之不全，何气使然？

　　司天之气制于上，则气有所从，其岁有胎孕不育，治之不全，则何气制之而使然？

　　岐伯曰：六气五类，有相胜制也，同者盛之，异者衰之，此天地之道，生化之常也。

　　六气司天，不外五行，故六气五类，有相胜制也。如司天之气，则生物蕃盛，故同者盛之。如司天之气，异于运气，有所胜制，则生物衰微，故异者衰之。此天地盛衰之道，而为生化之常也。

　　故厥阴司天，毛虫静，羽虫育，介虫不成，在泉，毛虫育， 虫耗，羽虫不育。

　　凡厥阴司天，则少阳在泉，厥阴木也，故厥阴司天，主毛虫静，毛虫，木虫也，静，安静也。少阳，相火也，故主羽虫育，羽虫，火虫也，育，生育也。巳亥之岁，厥阴司天，岁当癸巳癸亥，受火运之胜制，则金类之介虫不成。介虫，金虫也。凡厥阴在泉，则少阳司天，厥阴，木也，故厥阴在泉，主木类之毛虫育，木制其土，故 虫耗， 虫，土虫也，耗，虚耗也。寅申之岁，少阳司天，岁当丙寅丙申，受水运之胜制，则火类之羽虫不育。

　　少阴司天，羽虫静，介虫育，毛虫不成，在泉，羽虫育，介虫耗，不育。

　　凡少阴君火司天，则阳明燥金在泉，故少阴司天，主火类之羽虫静，而金类之介虫育。子午之岁，少阴司天，岁当庚子庚午，受金运之胜制，则本类之毛虫不成，凡少阴在泉，则阳明司天，少阴，火也，故羽虫育。卯酉之岁，阳明司天，岁当癸卯、癸酉，受火运之胜制，则金类之介虫耗，而且不育。

　　太阴司天， 虫静，鳞虫育，羽虫不成，在泉， 虫育，鳞虫不成。

　　凡太阴湿土司天，则太阳寒水在泉，故太阴司天，主土类之 虫静，而水类之鳞虫育。丑未之岁，太阴司天，岁当辛丑、辛未，受水运之胜制，则火类之羽虫不成。凡太阴在泉，则太阳司天，太阴，土也，故 虫育。辰戌之岁，太阳司天，岁当甲辰甲戌，受土运之胜制，则水类之鳞虫不成。

　　少阳司天，羽虫静，毛虫育， 虫不成，在泉，羽虫育，介虫耗，毛虫不育。

　　凡少阳相火司天，则厥阴风木在泉，故主火类之羽虫静，而木类之毛虫育。当壬寅壬申之岁，受木运之胜制，则土类之 虫不成。凡少阳在泉，则厥阴司天，少阳，火也，故羽虫育，火盛金衰，故介虫耗，当乙巳乙亥之岁，受金运之胜制，则木类之毛虫不育。

