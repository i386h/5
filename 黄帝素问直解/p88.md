<!-- { "loadSidebar": true } -->
　　阳明司天，介虫静，羽虫育，介虫不成。在泉，介虫育，毛虫耗，羽虫不成。

　　凡阳明爆金司天，则少阴君火在泉，故主金类之介虫静，而火类之羽虫育，当癸卯癸酉之岁，受火运之胜制，则金类之介虫不成。凡阳明在泉，则少阴司天，阳明金也，故介虫育，金盛木衰，故毛虫耗，当丙子丙午之岁，受木运之胜制，则火类之羽虫不成。

　　太阳司天，鳞虫静， 虫育。在泉，鳞虫耗， 虫不育。

　　凡太阳寒水司天，则太阴湿土在泉，故太阳司天主水类之鳞虫静，而土类之 虫育，太阳在泉，则太阴司天，当己丑己未之岁，受土运之胜制，则水类之鳞虫耗，当丁丑丁未之岁，受土运之胜制，则土类之 虫不育。按上文厥阴少阴等，凡司天而此虫静者，则在泉必此虫育，盖静者，育之基，太阳司天而鳞虫静，在泉当云鳞虫育，今不云育而云耗，以明生育有常有变，终举太阳如是，可以例推于厥阴少阴等。亦有静而不育者矣。

　　诸乘所不成之运，则甚也。故气主有所制，岁立有所生。

　　总结上文，而言六气司天，六气在泉，受五运之胜制，则诸虫耗，不育不成，故曰诸乘所不成之运，则受制之甚也。然五行之理，制而后生，故气主有所制，则岁立有所生，谓六气主乎上下而有所制，则五行在中，以立岁运，而有所生也。

　　地气制己胜，天气制胜己，天制色，地制形。

　　地气，在泉之气也，地制己胜，如上文厥阴在泉， 虫耗，少阴在泉，介虫耗不育，太阴在泉，鳞虫不成，少阳在泉，介虫耗，阳明在泉，毛虫耗者是也。天气，司天之气也，天气制胜己，如上文少阳少阴司天，火热下临，则白起金用，阳明司天，燥气下临，则苍起木用，太阳司天，寒气下临，则火明丹起，厥阴司天，风气下临，则土隆黄起，太阴司天，湿气下临，则黑起水变者是也。天气制于上，而白苍丹黄黑色，起而应之，是天制色也，地气制于下，而诸虫耗，及不育不成，是地制形也。

　　五类衰盛，各随其气之所宜也。

　　上文云，六气五类，有相胜制，同者盛之，异者变之，此复承上文形色制胜之意，而言五类盛衰，各随天气地气之所宜，以为衰盛也。

　　故有胎孕不肓，治之不全，此气之常也。所谓中根也，根于外

　　者亦五，故生化之别，有五气，五味，五色，五类，五宜也。

　　五类衰盛，则生化不全，故岁有胎孕不育，治之不全，此气运之常也。五运在中，万物生化，所谓中根也。六气在外，合于五行，是根于外者亦五。故万物生化之别，其中各有五气，五味，五色，五类，五宜以为生化之别也。

　　帝曰：何谓也？

　　生化之别，何谓也？

　　岐伯曰：根于中者，命曰神机，神去则机息。根于外者，命曰

　　气立，气止则化绝，故各有制，各有胜，各有生，各有成。故曰：

　　不知年之所加，气之同异，不足以言生化，此之谓也。

　　五运在中，故根于中者，命曰神机，若神去则机息。六气在外，故根于外者，命曰气立，若气止，则化绝。根中根外，故运气各有所制，各有所胜，各有所生，各有所成，必知年之所加，气之同异，乃可以言生化之道。苟不知此，不足以言生化，引《六节藏象》之言，而言即此神机气立之谓也。

　　帝曰：气始而生化，气散而有形，气布而蕃育，气终而象变，

　　其致一也，然而五味所资，生化有薄浓，成熟有少多，终始不同，其故何也？

　　承上文五类衰盛之意，而言一岁四时，万物同受其气，始而生化，散而有形，布而蕃育，终而象变，万物尽然，其致一也。然而五味所资，何以生化有薄浓，成熟有少多？终始不同，故举以问。

　　岐伯曰：地气制之也，非天不生，地不长也。

　　生化薄浓，成熟少多，乃地气制之而然也，此非天气之不生，实地气有以制之，而不长也。

　　帝曰：愿闻其道。

　　愿闻制之之道。

　　岐伯曰：寒热燥湿，不同其化也。

　　制之之道，乃寒则不热，热则不寒，燥则不湿，湿则不燥，寒热燥湿，不同其化，有以制之，如下文所云也。

　　故少阳在泉，寒毒不生，其味辛，其治苦酸，其谷苍丹。

　　地气制之，故但论在泉之气。在泉者，地气也，少阳，火也。故少阳在泉，热而不寒，则寒毒不生，毒，犹独也，阴阳不和，偏胜则毒也。火制其金，不但寒毒不生，其味辛者，亦不生也。苦，火味也，酸，木味也，苍，木色也，丹，火色也，少阳火气在泉，上承厥阴之木气，故其治苦酸，其谷苍丹。

　　阳明在泉，湿毒不生，其味酸，其气湿，其治辛苦甘，其谷丹素。

　　阳明在泉，燥而不湿，故湿毒不生。金制其木，其味酸者，亦不生也。又曰，其气湿者，申明其味之酸，一如其气之湿，犹之湿毒之不生也。辛，金味也，苦，火味也，甘，土味也，阳明在泉，秉金土之气，而上承少阴之火热，故其治辛苦甘。丹，火色也，素，金色也，故其谷丹素。

　　太阳在泉，热毒不生，其味苦，其治淡咸，其谷 。

　　太阳在泉，寒而不热，故热毒不生，水制其火，其味苦者，亦不生也。淡味附于甘，淡，土味也，咸，水味也， ，土色也， 乃黑黍，水之谷也。太阳在泉，上承太阴，太阴者，土也，故其治淡咸，其谷 。

　　厥阴在泉，清毒不生，其味甘，其治酸苦，其谷苍赤，其气专，其味正。

　　厥阴在泉，风气属阳，故清毒不生，木制其土，其味甘者，亦不生也。厥阴在泉，上承少阳，故其治酸苦，其谷苍赤，上承少阳，则在泉者厥阴，中见者亦厥阴，在泉中见，无有二气，故其气专，在泉中见，无有二味，故其味正。专不二也，正，不偏也。

　　少阴在泉，寒毒不生，其味辛，其治辛苦甘，其谷白丹。

　　少阴少阳，皆属于火，故寒毒不生，其味辛，与少阳相同，解亦同之，少阴在泉，上承阳明，阳明秉金土之气，故其治辛苦甘，其谷白丹。

　　太阴在泉，燥毒不生，其味咸，其气热，其治甘咸，其谷 

　　，化淳则咸守，气专，则辛化而俱治。

　　太阴在泉，湿而不燥，故燥不毒生。土制其水，其味咸者，亦不生也。又曰其气热者，谓燥同于热，燥毒不生，则热毒亦不生，以燥热之同，而类推之，则寒于同湿，风气同于燥，清气同于寒，亦举一以例其余也。甘，土味也，咸，水味也， ，土色也， ，黑黍也，太阴在泉，上承太阳，故其治甘咸，其谷 。淳，柔和也，化淳上承太阳柔和之水化也，化淳则咸守，言太阴在泉，土制其水，咸味不生，上承太阳水化之淳，则咸守，气专，则辛化而俱治，言辛属燥金之味，太阴在泉，燥毒不生，若太阴之气专一，则土生其金，辛味生化，而与太阴俱治，太阴如是，余可类推，举一以例其余，圣人立言之法也。

　　故曰：补上下者，从之，治上下者，逆之，以所在寒热盛衰而调

　　之；故曰：上取下取内取外取，以求其过，能毒者，以浓药，不胜毒者，以薄药，此之谓也。

　　上下，司天在泉也。上下之气，不足则补，有余则治，故曰：补上下者，从之，从，顺也，如木火不足，则用酸苦之味以补之，金水不足则用辛咸之味以补之，补，犹助也。治上下者，逆之，逆，反也，如风淫所胜，治以辛凉，热淫所胜，治以咸寒，寒淫所胜，治以甘温之类，治，犹平也。所谓从之逆之者，乃以所在之寒热，或盛或衰，而调之使和也，司天在泉，则有上下，五运在中，则有内外，取其有过者而热治之，故曰上取下取，内取外取，以求其过，其气有余，能胜毒者，投以浓味之药，其气不足，不胜毒者，投以薄味之药，即以求其过而讯之谓也。

　　气反者，病在上，取之下；病在下，取之上，病在中；旁取之。

　　申明上下内外，病气有相反者，则病在上，当取之下，谓气壅于上，而宜降之也。病在下，当取之上，谓气滞于下，而宜升之也。病在中，当取之外，而左右旁取之，谓气逆于中，通其经脉，而旁达之也。

　　治热以寒，温而行之；治寒以热，凉而行之；治温以清，冷而行之，治清以温，热而行之。

　　申明寒热盛衰，有从治之法，有逆治之法。治热以寒，以寒药而治热病也，温而行之，服药宜温，温则寒性之药，始行于热分而治之。治寒以热，以热药而治寒病也，凉而行之，服药宜凉，凉则热性之药，始行于寒分而治之，此以寒治热，以热治寒，而有从治之法也。治温以清，冷而行之，以清药而治温病，且冷服以行其温，治清以温，热而行之，以温药而治清病，且热服以行其清，此以清治温而且冷，以温治清而且热，为逆治之法也。

　　故消之，削之，吐之，下之，补之，泻之，久新同法。

　　申明上下内外，病气相反者，则有正取之法，故内取而消之，外取而削之，上取而吐之，下取而下之，从而补之，逆而泻之，久病新病，同一正取之法也。

　　帝曰：病在中，而不实不坚，且聚且散，奈何？

　　因消削吐下之言，复为此问。

　　岐伯曰：悉乎哉问也！无积者，求其藏，虚则补之，药以祛之，

　　食以随之，引水渍之，和其中外，可使毕已。

　　内外之病，求之于经，上下之病，求之于府。若病在中，不实不坚，且聚且散，而无积者，当求之藏，藏虚则补之，或先用药以祛其邪，随用食以养其正，或行水渍之，以取其汗，则中外皆和，虚中有邪，可毕已。

　　帝曰：有毒无毒，服有约乎？

　　约，规则也。上文云，能毒以浓药，不胜毒以薄药，是浓药有毒，薄药无毒，因问有毒无毒之药，服之其有规则乎？

　　岐伯曰：病有久新，方有大小，有毒无毒，固宜常制矣。大毒

　　治病，十去其六，常毒治病，十去其七，小毒治病，十去其八，无

　　毒治病，十去其九，谷肉果菜，食养尽之，无使过之，伤其正也。不尽，行复如法。

　　必先岁气，无伐天和。无盛盛，无虚虚，而遇人夭殃。无致邪，无失正，绝人长命。

　　食，音嗣，凡病有久新，处方有大小，因病处方，用有毒无毒之药，固宜有经常之制矣。是以大毒治病十去其六而止，常毒治病，十去其七而止，小毒治病，十去其八而止，无毒治病十去其九而止，服药之外，更兼谷肉果菜，为之谷养，使病尽除去之。毒药攻邪，中病即止，无使过之，伤其正也。

