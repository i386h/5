<!-- { "loadSidebar": true } -->
　　阴阳离合论第六篇

　　此承上编阴阳应象，而复论阴阳之离合也。应象者，阴阳之征乎外也；离合者，阴阳之本乎内也。阴阳之理，本于太极，由阴而阳，故曰阴阳。离则有三，合则为一，从三而十百千万皆离也；三阳归于一阳，三阴归于一阴，皆合也。开阖枢者，开则为阳，阖则为阴，舍合则不能为开，舍开则不能为阖，是阴阳互见，开阖并呈也。其曰阴之绝阳，是纯阴无阳而归于太极也，又曰阴之绝阴，是纯阴无阴，而归于无极也。阴阳之理，从无极而太极，太极而阴阳，所以申明阴阳之离合者如此。

　　黄帝问曰：余闻天为阳，地为阴，日为阳，月为阴，大小月三百六十日，成一岁，人亦应

　　之。今三阴三阳，不应阴阳，其故何也？

　　帝承上编阴阳应象之意，问天地日月阴阳营运，以成一岁，人之阴阳，亦与相应。今人身三阴三阳，有不应天地日月阴阳之处，其故何也？帝承阴阳应象之意，而探阴阳之根本也。

　　岐伯对曰：阴阳者，数之可十，推之可百，数之可千，推之可万，万之大，不可胜数，然其要一也。

　　数，上声；下可数，同胜，平声。自阴阳之应乎外者言之，则数之可十，推之可百，数之可千，推之可万，至于万之大，尤不可胜数，然探其本原，则有要道，其要归于一也。

　　天复地载，万物方生，未出地者，命曰阴处，名曰阴中之阴；则出地者，命曰阴中之阳。

　　试以天地万物言之，天复于上，地载于下，而万物方生。其万物之未出地者，命曰阴处，名曰阴中之阴。夫未出地而名为阴中之阴，则出地者，当命曰阴中之阳。

　　阳予之正，阴为之主。故生因春，长因夏，收因秋，藏因冬，失常则天地四塞。

　　予，与同。长，上声。藏，如字。万物出乎阳，其体各正，是其正也，乃阳予之。万物主乎阴，其性始成，是其主也，乃阴为之。阳正于外，阴主于内，四时行焉，百物生焉。故生因春，长因夏，收因秋，藏因冬，此天地阴阳收藏之常。若失常，则天地四塞，天地四塞，则复载无从，而万物不生。

　　阴阳之变，其在人者，亦数之可数。

　　天地万物之阴阳，其变无穷，人身之阴阳，其变无穷，故阴阳之变，其在人者，亦不啻十百千万，数之可数，所以申明阴阳之至大，而为离者如此。

　　帝曰：愿闻三阴三阳之离合也。

　　三阴三阳，有离则有合，愿闻三阴三阳之离合，仍欲详明不应阴阳之义。

　　岐伯曰：圣人南面而立，前曰广明，后曰太冲，太冲之地，名曰少阴，少阴之上，名曰太

　　阳。太阳根起于至阴，结于命门，名曰阴中之阳。

　　阳根于阴，三阳根于三阴，圣人南面而立，前曰广明，阳也，后曰太冲，阴也，故太冲之地，名曰少阴，少阴之上，名曰太阳，是太阳之根于少阴也。故人身太阳之根，起于足小趾外侧之至阴，结于目中央之命门，是虽太阳，而名曰阴中之阳，此太阳之根于少阴者如此。

　　中身而上，名曰广明，广明之下，名曰太阴，太阴之前，名曰

　　阳明，阳明根起于厉兑，名曰阴中之阳。

　　身半以上为阳，身半以下为阴。故中身而上，亦名曰广明，阳也，广明之下，名曰太阴，阴也，太阴之前，名曰阳明，是阳明之根于太阴也。故人身阳明之根，起于足大趾次趾之厉兑，是虽阳明，而名曰阴中之阳。此阳明之根于太阴者如此。

　　厥阴之表，名曰少阳，少阳根起于窍阴，名曰阴中之少阳。

　　少阳根于厥阴，故厥阴之表名曰少阳，人身少阳之根，起于足小趾、次趾之窍阴，是虽少阳，而名曰阴中之少阳。夫太阳根于少阴，则曰少阴之上；阳明根于太阴，则曰太阴之前；少阳根于厥阴，则曰厥阴之表，以明上下前后表里，其义一也。

　　是故三阳之离合也，太阳为开，阳明为阖，少阳为枢，三经者不得相失也，抟而弗浮，名曰一阳。

　　抟，音团，余篇同。论三阳之离合，自其离者而言之，太阳为开，阳明为阖，少阳为枢，自其离而复合者言之，舍阖则不能开，舍开则不能为阖，舍开阖，则不能为枢。是三经者不得相失也。若不开不阖不枢，抟聚凝一而弗浮，但命曰一阳。所以申明三阳之至微，而为合者如此。

　　帝曰：愿闻三阴。

　　承上文三阳之意，而复愿闻三阴，

　　岐伯曰：外者为阳，内者为阴。

　　知阳者知阴，知阴者知阳。外者为阳，如南面而立，前曰广明，中身而上，名曰广明者是也；内者为阴，如后曰太冲，广明之下，名曰太阴者是也。

　　然则中为阴，其冲在下，名曰太阴。太阴根起于隐白，名曰阴中之阴。

　　由外阳内阴之义而推论之，然则中为阴，中亦内也，太阴坤土在内，而居中也。冲，太冲也。其冲在下者，太冲属少阴，在太阴之下，而其中则名曰太阴。故人身太阴经穴之根，起于足大趾之隐白，名曰阴中之阴，所以申明三阴之太阴也。

　　太阴之后名曰少阴，少阴根起于涌泉，名曰阴中之少阴。

　　其冲在下，故太阴之后，名曰少阴。人身少阴经穴之根，起于足心之涌泉，名曰阴中之少阴，所以申明三阴之少阴也。

　　少阴之前，名曰厥阴，厥阴根起于大敦，阴之绝阳，名曰阴之绝阴。

　　太阴主开，厥阴主阖，少阴主枢，有开阖，而始有枢。是先厥阴而后少阴，故少阴之前，名曰厥阴。

　　人身厥阴经穴之根，起于足大趾三毛之大敦。厥阴为阴之尽，而曰阴之绝阳，言纯阴而绝无阳也。名曰阴之绝阴，言纯阴而绝无阴也，绝阳绝阴，是太极而归于无极，所以申明三阴之厥阴也。

　　是故三阴之离合也，太阴为开，厥阴为阖，少阴为枢。三经者，

　　不得相失也。抟而弗沉，命曰一阴。

　　若夫三阴之离合也，离则太阴为开，厥阴的阖，少阴为枢。离而复合，是三经者开阖相资，枢转相济，不得相失也。若不开不阖不枢，抟聚凝一而弗沉，命曰一阴，所以申明三阴之至微，而为合者如此。

　　阴阳HT HT ，积传为一周，气里形表，而为相成也。

　　HT ，冲同。合上文三阳三阴而并论之，人身阴阳冲冲，冲冲，往来不绝也。积传为一周，谓一周十二时，漏水下百刻，二刻一小周，积传至百刻，则为日夜之一周也。气里形表，谓阴阳之气行于里，阴阳之形立于表，表里形气，互相资益，而为阴阳离合之相成也。

　　卷之一

　　阴阳别论第七篇

　　此承上编阴阳应象、阴阳离合，而复论阴阳之别也。阴中有阳，阳中有阴，阴阳之常也。无胃脘之阳，见真藏之阴，则为别阴；无柔和之阴，见结搏之阳，则为别阳。别阴别阳，非阴阳之常，乃阴阳之别。常则和，别则病；常则顺，别则死。所以别阳别阴，阳结阴结，阳搏阴搏，皆言病而言死也。

　　黄帝问曰：人有四经十二从，何谓？

　　四经十二从者，人身有四时之大经，十二脉之相从也。经，常也；从，顺也。帝问四经十二从，以明阴阳有经常，从顺之道也。

　　岐伯对曰：四经应四时，十二从应十二月，十二月应十二脉。

　　四经，应春夏秋冬之四时；十二从，应一岁之十二月；十二月，复应人身之十二脉。脉，经脉也。经脉歌云：肺寅大卯胃辰宫，脾已心午小未中，申胱酉肾心包戌，亥三子胆丑肝通。

　　脉有阴阳，知阳者知阴，知阴者知阳。

　　经脉脏腑相合，雌雄相应，故脉有阴阳。知阳者可以知阴，知阴者，可以知阳，此阴阳之相通也。

　　凡阳有五，五五二十五阳。所谓阴者，真藏也，见则为败，败

　　必死也。所谓阳者，胃脘之阳也。别于阳者，知病处也；别于阴者，知死生之期。

　　阴阳互见，彼此相资。若以阳脉论之，凡阳有五，肝心脾肺肾，皆有和平之阳脉也。五五二十五阳者，肝脉应春，心脉应夏，脾脉应长夏，肺脉应秋，肾脉应冬。春时而肝心脾肺肾之脉，皆有微弦之胃脉；夏时而肝心脾肺肾之脉，皆有微钩之胃脉；长夏而肝心脾肺肾之脉，皆有微缓之胃脉；秋时而肝心脾肺肾之脉，皆有微毛之胃脉；冬时而肝心脾肺肾之脉，皆有微石之胃脉，是五五二十五阳。

　　盖五脏三阴之脉，皆有阳和之胃脉。若无阳和之胃脉，则所谓阴者，乃三阴之真藏也，见则为败，败必死也。又申明所谓阳者，乃中焦胃脘之阳，而五脏籍以资生者也。若无胃脘之阳，而别于阳者，知病所发之处也；见真藏之阴，别于阴者，则知死生之期。

　　三阳在头，三阴在手，所谓一也。别于阳者，知病忌时；别于阴者，知死生之期。

　　三阳在头，谓手太阳之脉，终于目内 ；足太阳之脉，起于目内 ，上额交巅；手阳明之脉，终于两鼻孔；足阳明之脉，起于鼻 中，循发际，至额颅；手少阳之脉，终于目锐 ，足少阳之脉，起于目锐 ，上抵头角也。三阴在手，谓足厥阴之脉，注肺而终，交手太阴，出于手大指次指之内廉；足太阴之脉，注心中而终，交手少阴，循手小指之内而出；足少阴之脉，络心，注胸中而终，交手厥阴，循手小指次指而出也。夫三阳在头，三阴在手，一气营运，皆有胃脘之阳，故曰所谓一也。若无胃脘之阳，而别于阳者，不但知病处也，且知病死忌之时。无胃脘之阳，见真藏之阴，而别于阴者，知死生之期。

　　谨熟阴阳，无与众谋。所谓阴阳者，去者为阴，至者为阳，静者为阴，动者为阳，迟者为阴，数

　　者为阳。凡持真脉之脏脉者，肝至悬绝急，十八日死；心至悬绝，九日死；肺至悬绝，十二日死；

　　肾至悬绝，七日死；脾至悬绝，四日死。

　　数，音朔。知病知忌，知死知生，众人不知，医独知之。故当谨熟阴阳，无与众谋。夫不与众谋，乃诊脉而得其微。故所谓阴阳者，即脉之去者为阴，脉之至者为阳，脉之静者为阴，脉之动者为阳，脉之迟者为阴，脉之数者为阳，此平人脉法也。凡持真脉之藏脉，而知死生之期者，如肝至悬绝急，十八日死。悬绝，真藏弧悬，与胃脘之阳相绝也。急，劲急也。十八日者，木之生数三，三而三之，则为九，再九而十八也。心至悬绝，九日死者，火之生数二，成数七，九日火之生成数也。肺至悬绝，十二日死者，金之生数四，三四而为十二也。肾至悬绝，七日死者，水之生数一成数六，七日水之生成数也。脾至悬绝，四日死者，土位中央，灌溉四旁，上火下水，左木右金，土气不能四应，故四日死。此诊真藏之脉，而知死生之期者如此。

