<!-- { "loadSidebar": true } -->
　　丁巳丁亥二岁，丁为木运不及，故曰少角，巳亥厥阴司天，故上临厥阴，乙卯乙酉二岁，乙为金运不及，故曰少商，卯酉阳明司天，故上临阳明，己丑己未二岁，己为土运不及，故曰少宫，丑未太阴司天，故上临太阴，一则少角木运而同厥阴之天化，一则少商金运而同阳明之天化，一则少宫土运而同太阴之天化，此不及而同天化者亦三，有如是也。

　　除此二十四岁，则不加不临也。

　　上凡二十四岁，同地化，则下加，同天化，则上临，此二十四岁有加有临，除此二十四岁，余三十六岁，则不加不临也。

　　帝曰，加者何谓？

　　同地化者，皆云下加，故问加者何谓？

　　岐伯曰：太过而加，同天符，不及而加，同岁会也。

　　运同司天，谓之天符，运同岁支，谓之岁会，天气为阳，阳主有余，故凡太过之岁而下加，即同天符，地气为阴，阴主不及故凡不及之岁而下加，即同岁会也。

　　帝曰，临者何谓？

　　因下加而问上临。

　　岐伯曰：太过不及，皆曰天符，而变行有多少，病形有微甚，生死有早晏耳。

　　运同天化，谓之上临。天气为阳，阳主有余，故无论太过不及之岁，凡天气上临，皆曰天符。而一岁之中，变行有多少，病形有微甚，生死亦有早晏耳。

　　帝曰：夫子言用寒远寒，用热远热，余未知其然也，愿闻何谓远？

　　夫既用之，何以远之，故问何谓远。

　　岐伯曰：热无犯热，寒无犯寒，从者和，逆者病，不可不敬畏

　　而远之，所谓时兴六位也。

　　远者，无犯之谓。如用药宜热，寒病当之，是无犯热，无犯其热，即为远矣。用药宜寒，热病当之，是无犯寒，无犯其寒，即为远矣。无犯为从，犯之为逆，故从者和，逆者病。从之始和，逆之则病，是食宜同法也。此寒热温凉之用，不可不敬畏而远之。夫寒热温凉，四时之气也。四时之气，即六位之气也，敬畏而远之，所谓时兴六位也。

　　帝曰：温凉何如？

　　但言寒热，未言温凉，温凉减于寒热，故复问之。

　　岐伯曰：司气以热，用热无犯，司气以寒，用寒无犯，司气以凉，用凉无犯，司

　　气以温，用温无犯，间气同其主无犯，异其主则小犯之，是谓四畏，必谨察之。

　　一岁六位，各司其气。所谓热无犯热，寒无犯寒者，乃司气以热，用热勿太过，而无犯其热也；司气以寒，用寒勿太过，而无犯其寒也。寒热如是，温凉亦如是。故司气以凉，用凉勿太过，而无犯其凉，司气以温，用温勿太过，而无犯其温。一岁之中，有主时之正气，有加临之间气。间气同其主气，其气过盛，故无犯之，间气异其主气，其气弗盛，则小犯之。小犯者，用寒热温凉而弗过也。是寒热温凉，谓之四畏，必谨察之，不可过也。

　　帝曰：善。其犯者何如？

　　异其主则小犯何如？

　　岐伯曰：天气反时，则可根据时，及胜其主，则可犯，以平为

　　期，而不可过，是谓邪气反胜者。故曰：无失天信，无逆气宜，无

　　翼其胜，无赞其复，是谓至治。

　　天气，主时之正气也。反时，当热而寒，当寒而热也。则可根据时，言当热而寒，则以热治寒，当寒而热，则以寒治热也。及胜其主，言加临之间气，胜其主时之正气。如主气寒，而间气则以热胜；主气热，而间气则以寒胜，如是则可犯。可犯主气之寒以清热，可犯主气之热以温寒，然皆以平为期，而不可过也。申明反胜其主，是谓邪气反胜者。邪气，即间气也。反胜，胜其主也。故大要曰：无失天信，四时之信，不可失也；无逆气宜，六气之宜，不过逆也；无翼其胜，以胜相加，无复辅翼也；无赞其复，先郁后复，无庸赞助也。能如是也是谓平和之至治。

　　帝曰：善。五运气行，主岁之纪，其有常数乎？

　　五运六气之行，以主六十岁之纪，其有常数乎？

　　岐伯曰：臣请次之。

　　此下论五运六气之六十岁之纪，乃常数也。

　　甲子甲午岁。上少阴火，中太宫土运，下阳明金。热化二，雨

　　化五，燥化四，所谓正化日也。其化上咸寒，中苦热，下酸热，所谓药食宜也。

　　子与午合，丑与未合，寅与申合，卯与酉合，辰与戌合，巳与亥合。子午少阴司天，故甲子甲午岁，上少阴火。甲为土运太过，故中太宫土运。少阴在上，则阳明在下，故下阳明金。火气在上，故热化二，土运在中，故而化五，五，土之生数也。土常以生，后俱仿此。金气在下，故燥化四。一二三四五，五行之生数也。六七八九十，五行之成数也。下文云太过者，其数成，不及者，其数生。盖甲丙戊庚壬太过之运，则举五行之成数，乙丁己辛癸不及之运，则举五行之生数，土则无分太过不及，常常举其生，然此惟在中之化运为然，其司天在泉之化气则不然。土常以生，上下皆然。此热化雨化燥化，及上中下之气，所谓正化日也。其化上热，则宜水味之咸寒以治之；其化中湿，则宜火味之苦热以治之；其化下燥，则宜木味之酸热以治之。金气清凉而主收，故宜酸热，所谓药食之相宜也。

　　乙丑乙未岁。上太阴土，中少商金运，下太阳水。热化寒化胜复同，所谓邪气化日也。

　　灾七宫。湿化五，清化四，寒化六，所谓正化日也。其化上苦热，中酸和，下甘热，所谓药食宜也。

　　丑未太阴司天，故乙丑乙未岁，上太阴土。乙为金运不及，故中少商金运。太阴在上，则太阳在下，故下太阳水。凡太过之运，则无胜复，不及之运，则有胜复，后皆仿此。金运不及，始则火之热化胜，继则水之寒化复，胜与复同主一岁之气，非上中下正气之化，所谓胜复之邪气化日也。凡正化则无灾，邪气化则有灾，后俱仿此。灾七宫，西方兑宫金位也。土气在上，故湿化五，金运在中而不及，故清化四。四，金之生数也。

　　水气在下，故寒化六。此湿化清化寒化，乃上中下之气，所谓正化日也。其化上湿，则宜火味之苦热以治之；其化中燥，则宜木味之酸和以治之，其化下寒，则宜土味之甘热以治之，甘热，乃土胜其水，转寒为热也，所谓药食之相宜也。

　　丙寅丙申岁。上少阳相火，中太羽水运，下厥阴木。火化二，

　　寒化六，风化三，所谓正化日也。其化上咸寒，中咸温，下辛温，所谓药食宜也。

　　寅申少阳司天，故丙寅丙申岁，上少相火。丙为水运太过，故中太羽水运。少阳在上，则厥阴在下，故下厥阴木。火气在上，故火化二，水运在中而太过，故寒化六。六，水之成数也。木气在下，故风化三。此火化寒化风化，乃上中下之气，所谓正化日也。其化上火，则宜水味之咸寒以治之；其化中水，则宜水味之咸温以治之。既曰咸寒，复曰咸温，以明咸味亦有性温者也。其化下木，则宜金味之辛温以治之，所谓药食之相宜也。药食之宜，在上者，多制之，中下者，或制之，或助之。制之，折其郁气也。助之，资其化源也。

　　丁卯丁酉岁。上阳明金，中少角木运，下少阴火。清化热化胜

　　复同，所谓邪气化日也。灾三宫。燥化九，风化三，热化七。所谓

　　正化日也。其化上苦小温，中辛和，下咸寒，所谓药食宜也。

　　卯酉阳明司天，故丁卯丁酉岁，上阳明金。丁为木运不及，故中少角木运。阳明在上，则少阴在下，故下少阴火。木运不及，始则金之清化胜，继则火之热化复。胜与复，同主一岁之气，非上中下正气之化，所谓邪气化日也。灾三宫，东方震宫木位也。金气在上，故燥化九，木运在中而不及，故风化三。三，木之生数也。火气在下，故热化七。此燥化风化热化，乃上中下之气，所谓正化日也。其化上燥，则宜火味之苦小温以治之，其化中风，则宜金味之辛和以治之，其化下热，则宜水味之咸寒以治之，所谓药食之相宜也。

　　戊辰戊戌岁。上太阳水，中太征火运，下太阴土。寒化六，热

　　化七，湿化五，所谓正化日也，其化上苦温，中甘和，下甘温，所谓药食宜也。

　　辰戌太阳司天，故戊辰戊戌岁，上太阳水。戊为火运太过，故中太征火运。太阳在上，则太阴在下，故下太阴土。水气在上，故寒化六，火运在中而太过，故热化七。七，火之成数也。土气在下，故湿化五。此寒化热化湿化，乃上中下之气，所谓正化日也。其化上寒，则宜火味之苦温以治之；其化中热，则宜土味之甘和以治之；其化下湿，则宜土味之甘温以治之，所谓药食之相宜也。

　　己巳己亥岁。上厥阴木，中少宫土运，下少阳相火。风化清化

　　胜复同，所谓邪气化日也。灾五宫。风化三，湿化五，火化七，所

　　谓正化日也。其化上辛凉，中甘和，下咸寒，所谓药食宜也。

　　巳亥之岁，厥阴司天，故己巳己亥岁，上厥阴木。己为土运不及，故中少宫土运。厥阴在上，则少阳在下，故下少阳相火。土运不及，始则木之风化胜，继则金之清化复，胜与复，非上中下正气之化，可谓邪气化日也。灾五宫，中央土位也。木气在上，故风化三；土运在中而不及，故湿化五；火气在下，故火化七。此风化湿化火化，乃上中下之气，所谓正化日也。其化上风，故宜金味之辛凉以治之；其化中湿，故宜土味之甘和以治之，其化下火，故宜水味之咸寒以治之，所谓药食之相宜也。

　　庚午庚子岁。上少阴火，中太商金运，下阳明金。热化七，清化九，燥化九，

　　所谓正化日也。其化上咸寒，中辛温，下酸温，所谓药食宜也。

　　庚为金运太过，故庚午庚子岁，上少阴火，中太商金运，下阳明金。火气在上，故热化七；金运在中而太过，故清化九，九，金之成数也。金气在下，故燥化九。清凉之气，燥烈之气，皆金气也。

　　此热化清化燥化，乃上中下之气，所谓正化日也。其化上热，则宜水味之咸寒以治之；其化中清，则宜金味之辛温以治之；其化下燥，则宜木味之酸温以治之，所谓药食之相宜也。

　　辛未辛丑岁。上太阴土，中少羽水运，下太阳水。雨化风化胜复同，所谓邪气化日也。

　　灾一宫。雨化五，寒化一，所谓正化日也。其化上苦热，中苦和，下苦热，所谓药食宜也。

