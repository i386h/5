<!-- { "loadSidebar": true } -->
　　丁为木运不及，故丁亥丁巳岁，上厥阴木，中少角木运，下少阳相火。木运不及，始则金之清化胜，既则火之热化复，胜与复，同主一岁之气，非上中下正气之化，乃邪气化度也。凡丁运之岁，灾皆三宫。木气在上，木运在中而不及，故皆风化三，火气在下，故火化七，此上中下之气，乃正化度也。

　　其化上风，则宜金味之辛凉以治之，其化中风，则宜金味之辛和以治之，其化下火，则水味之咸寒以治之，此药食之相宜也。

　　戊子戊午岁。上少阴火，中太征火运，下阳明金。热化七，清化九，正化度也。其

　　化上咸寒，中甘寒，下酸温，药食宜也。

　　戊为火运太过，故戊子戊午岁，上少阴火，中太征火运，下阳明金。火气在上，火运在中而太过，故皆热化七，金气在下，故清化九，此上中下之气，乃正化度也。其化上热，则宜水味之咸寒以治之，其化中热，则宜土味之甘寒以治之，其化下清，则宜木味之酸温以治之，此药食之相宜也。

　　己丑己未岁。上太阴土，中少宫土运，下太阳水。风化清化胜复同，邪气化度也。灾五宫。

　　雨化五，寒化一，正化度也。其化上苦热，中甘和，下甘热，药食宜也。

　　己为土运不及，故己丑己未岁，上太阴土，中少宫土运，下太阳水。土运不及，始则木之风化胜，继则金之清化复，胜与复，同主一岁之气，非上中下正气之化，乃邪气化度也。凡己运之岁，灾皆五宫。土气在上，土运在中而不及，故皆雨化五，水气在下，故寒化一，此上中下之气，乃正化度也。其化上湿，则宜火味之苦热以治之，其化中湿，则宜土味之甘和以治之，其化下寒，则土味之甘热以治之，此药食之相宜也。

　　庚寅庚申岁。上少阳相火，中太商金运，下厥阴木。火化七，

　　清化九，风化三，正化度也。其化上咸寒，中辛温，下辛凉，药食宜也。

　　庚为金运太过，故庚寅庚申岁，上少阳相火，中太商金运，下厥阴木。火气在上，故火化七，金运在中而太过，故清化九，木气在下，故风化三，此上中下之气，乃正化度也。其化上热，则宜水味之咸寒以治之，其化中清，则宜金味之辛凉以治之，此药食之相宜也。

　　辛卯辛酉岁。上阳明金，中少羽水运，下少阴火。雨化风化胜复同，邪气化度也。灾一宫。

　　清化九，寒化一，热化七，正化度也。其化上苦小温，中苦和，下咸寒，药食宜也。

　　辛为水运不及，故辛卯辛酉岁，上阳明金，中少羽水运，下少阴火。水运不及，始则土之而化胜，既则木之风化复，胜与复，同主一岁之气，非上中下正气之化，乃邪气化度也。凡辛运之岁，灾皆一宫。金气在上，故清化九，水运在中而不及，故寒化一，火气在下，故热化七，此上中下之气，乃正化度也。其化上清，则宜火味之苦小温以治之，其化中寒，则宜火味之苦和以治之，其化下热，则宜水味之咸寒以治之，此药食之相宜也。

　　壬辰壬戌岁。上太阳水，中太角木运，下太阴土。寒化六，风

　　化八，雨化五，正化度也。其化上苦温，中酸和，下甘温，药食宜也。

　　壬为木运太过，故壬辰壬戌岁，上太阳水，中太角木运，下太阴土。水气在上，故寒化六，木运在中而太过，故风化八，土气在下，故雨化五，此上中下之气，乃正化度也。其化上寒，则宜火味之苦温收治之，其化中风，则宜木味之酸和收治之，其化下湿，则宜土味甘温以治之，此药食之相宜也。

　　癸巳癸亥岁。上厥阴木，中少征火运，下少阳相火。寒化雨化胜复同，邪气化度也。

　　灾九宫。风化八，火化二，正化度也。其化上辛凉，中咸和，下咸寒，药食宜也。

　　癸为火运不及，故癸巳癸亥岁，上厥阴木，中少征火运，下少阳相火。火运不及，始则水之寒化胜，继则土之雨化复，胜与复，同主一岁之气，非上中下正气之化，乃邪气化度也。凡癸运之岁，灾皆九宫。木气在上，故风化八，火运在中而不及，火气在下。其化上风，则宜金味之辛凉以治之，其化中热，则宜水味之咸和以治之，其化下热，则宜水味之咸寒以治之，此药食之相宜也。

　　凡此定期之纪，胜复正化，皆有常数，不可不察。故知其要

　　者，一言而终，不知其要，流散无穷，此之谓也。

　　总结上文，言凡此定期之纪，胜复者，不及之年，正化者，太过之岁，皆有常数，贵察而知其要也。

　　帝曰：善。五运之气，亦复岁乎？

　　上文太过，则为正化，不及，则有胜复。帝承上文，而问五运之气，一岁之中，亦有复乎？复，先郁后复也。

　　岐伯曰：郁极乃发，待时而作也。

　　复者，郁极乃发，其复必待时而作也。谓岁运与主时之气相合而始复也。

　　帝曰：请问其所谓也？

　　待时而作，何谓？

　　岐伯曰：五常之气，太过不及，其发异也。

　　木火土金水五常之气，有太过，有不及，其发异也。异，不常也。不常。所以有待也。

　　帝曰：愿卒闻之。

　　群尽闻太过不及之义。

　　岐伯曰：太过者暴，不及者徐。暴者为病甚，徐者为病持。

　　太过之气受郁者，其发也暴；不及之气受郁者，其发也徐。发之暴者，为病亦甚，发之徐者，为病亦持。持，犹待也。

　　帝曰：太过不及，其数何如？

　　五运太过不及，其生成之数，何如？

　　岐伯曰：太过者，其数成，不及者，其数生，土常以生也。

　　太过者，数举其成，衰之兆也。不及者，数举其生，盛之基也。土生万物，无分太少，常以生数，不举成数也。此申明上文太过之运，则举六七八九之成数属之，土数惟五，常举其生，不举其成，此在中之五运为然，而上下之六气不然，盖运有常，气无常也。

　　帝曰：其发也，何如？

　　郁极乃发，发也何如？

　　岐伯曰：土郁之发，岩谷震惊，雷殷气交，埃昏黄黑，化为白

　　气，飘骤高深，击石飞空，洪水乃从，川流漫衍，田牧土驹。化气

　　乃敷，善为时雨，始生始长，始化始成。故民病心腹胀，肠鸣而为

　　数后，甚则心痛胁 ，呕吐霍乱，饮发注下， 肿身重。云奔雨

　　府，霞拥朝阳，山泽埃昏，其乃发也，以其四气，云横天山，浮游

　　生灭，怫之先兆。

　　长，上声。数，音朔。横，去声。俱下同。五运在中，土位中央，故首论土郁之发。土气通于山谷，故其发也，岩谷震惊。震惊，由静而动也。雷出地奋，故雷殷气交。殷，盛也。气交，六七月之间也。雷殷气交，则埃昏黄黑，言土埃昏冒，而有黄黑之色也。埃昏黄黑，则化为白气，而飘骤高深，言高山深谷之间，白气飘骤，不安宁也。飘骤高深，则击石飞空，而洪水乃从，言山石崩裂，洪水乃作也。洪水乃从，则川流漫衍，而田牧土驹，言水汛土泞，如土驹之牧于田间。牧，犹养也。土驹，土块如驹也。郁气既发，其后则化气乃敷，而善为时雨。善为时雨，则始生始长，始化始成，此郁发之气，亦主岁气而生成万物也。土郁发则湿气胜，故民病心腹胀，肠鸣数后。数后，大便频也。甚则心痛胁 ，呕吐霍乱，饮发注下， 肿身重，皆土湿之病也。土气欲发，则云奔雨府，霞拥朝阳，山泽埃昏，其乃欲发之候也。

　　三之气太阴湿土，郁而始发，发必愆期，故以其四气。土气先郁，故云横天山，云气浮游，而生灭靡常，此土气怫郁之先兆。惟其郁之，是以发之。

　　金郁之发，天洁地明，风清气切，大凉乃举，草树浮烟，燥气

　　以行， 雾数起，杀气来至，草木苍干，金乃有声。故民病咳逆，

　　心胁满引少腹，善暴痛，不可反侧，嗌干面尘色恶。山泽焦枯，土

　　凝霜卤，怫乃发也，其气五。夜零白露，林莽声凄，怫之兆也。

　　卤，音鲁。下同。金气坚白而劲，故金郁之发，天洁地明，风清气切。于时为秋，故大凉乃举。大凉乃举，则草树浮烟。在地为金，在天为燥，故燥气以行。燥气以行，则郁雾数起。郁雾数起，则杀气来至。杀气来至，则草木苍干。草木苍干，则金乃有声。有声，即下文林莽声凄也。金郁发，则燥气胜，故民有咳逆之病，心胁满，引少腹，气机上下不和也。善暴痛，不可反侧，气机内外不利也。嗌干，面尘色恶，燥气胜也。凡此皆燥金之病也。金气欲发，则山泽焦枯，而燥气萌，上凝霜卤，而白露降，此金怫乃发之候也。五之气，阳明燥金，故其气五。金气先郁，则夜零白露，林莽声凄，此金气怫郁之先兆。惟其郁之，是以发之。

　　水郁之发，阳气乃辟，阴气暴举，大寒乃至，川泽严凝，寒雾

　　结为霜雪，甚则黄黑昏翳，流行气交，乃为霜杀，水乃见祥。故民

　　病寒客心痛，腰 痛，大关节不利，屈伸不便，善厥逆，痞坚腹满。

　　阳光不治，空积沉阴，白埃昏瞑，而乃发也，其气二火前后，太虚

　　深玄，气犹麻散，微见而隐，色黑微黄，怫之先兆也。

　　辟，作避，便，平声。水气阴寒而湿，故水郁之发，阳气乃避。阳气避则阴气暴举，阴气暴举则大寒乃至，而川泽严凝。寒 、白气也。寒 洁为霜雪，甚则水湿过甚，而黄黑昏翳且流行气交，气交，冬春之交也。流行气交，寒气乘之，乃为霜杀。时惟春也，冰雪化为雨水，故水乃见祥。水郁发而寒气胜，故民病寒客心痛，腰 痛。腰 痛则大关节不利，屈伸不便；心痛则善厥逆。水寒气盛则痞坚腹满，水气欲发则阳光不治，空积沉阴，白埃昏瞑，此水郁而乃发之候也。二火，君火相火也。太阳水气之郁，郁于秋之末，冬之时。秋末乃阳明主气，阳明居少阳相火之后也。太阳水气之发，流行气交，气交乃春时厥阴主气，厥阴居少阴君火之前也，故其气在二火前后。水气郁则太虚深邃而玄黯。其气凝聚而欲散。犹，麻散也，言犹麻绳之紧，将有散意也。气犹麻散，乃微见而复隐之象。太虚深玄乃色黑而微黄之象，此水气怫郁之先兆。惟其郁之，是以发之。

　　木郁之发，太虚埃昏，云物以扰，大风乃至，屋发折木，木有

　　变，故民病胃脘当心而痛。上支两胁，膈咽不通，食饮不下，甚则

　　耳鸣眩转目不识人。善暴僵仆，太虚苍埃，天山一色，或气浊色，黄黑郁若，横云不起雨，

　　而乃发也。其气无常，长川草偃，柔叶呈阴，松吟高山，虎啸岩岫，怫之先兆也。

　　当，如字。横，去声。风木动摇，故木郁之发，郁埃昏冒太虚，而云物以援，大风乃至。

